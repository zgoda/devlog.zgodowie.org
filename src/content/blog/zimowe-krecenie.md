---
title: Zimowe kręcenie
pubDate: 2023-12-14T09:53:03+01:00
tags:
    - rower
description: W kraju naszym pięknym biało-czerwonym przyjemna pogoda do jazdy na rowerze trwa tylko przez kilka miesięcy w roku, a przez co najmniej 4 miesiące trudno jest traktować jazdę inaczej niż pokutę. Jeżeli ktoś nie ma oporów przed korzystaniem z siłowni, to utrzymanie formy zimą nie jest problemem, ale są tacy, którzy za nic nie dadzą się tam zaciągnąć. Dla takich ludzi są właściwie tylko dwie opcje.
imageUrl: https://i.imgur.com/tWMqzAFh.jpg
---

W kraju naszym pięknym biało-czerwonym przyjemna pogoda do jazdy na rowerze trwa tylko przez kilka miesięcy w roku, a przez co najmniej 4 miesiące trudno jest traktować jazdę inaczej niż pokutę. Jeżeli ktoś nie ma oporów przed korzystaniem z siłowni, to utrzymanie formy zimą nie jest problemem, ale są tacy, którzy za nic nie dadzą się tam zaciągnąć. Dla takich ludzi są właściwie tylko dwie opcje &mdash; trenażer i treningowy rower stacjonarny. Tę drugą pominę, to opcja dla osób które mają w domu siłownię, a nie warsztat rowerowy.

![Opcja jeden!](https://i.imgur.com/tWMqzAFh.jpg)

Opcją numer jeden, najczęściej wybieraną przez _kolarzystów_, jest trenażer &mdash; urządzenie w które wpina się rower lub jego część i jego zadaniem jest umożliwienie kręcenia pedałami ze zróżnicowanym oporem. Są ich różne rodzaje, od najprostszych rolkowych i magnetycznych, gdzie opór reguluje się ręcznie za pomocą dźwigni, przez takie z własnym silnikiem elektrycznym, którym można sterować dla ustalenia zmiennego oporu, aż do trenażerów które zastępują całe koło napędowe. Ceny: od 200 zł za używany trenażer rolkowy, aż do kilku tysięcy za najbardziej wypasiony trenażer typu _direct drive_. Każdy znajdzie urządzenie o oczekiwanym nasyceniu funkcjami i na oczekiwanym poziomie cenowym. Oprócz urządzeń nowych jest również bogaty rynek używek. Obecnie ze względu na znaczny wzrost popularności trenażerów _direct drive_ (a co za tym idzie i spadek cen), oferta używanych trenażerów z wpinanym kołem jest szeroka, a ceny bardziej niż przystęne.

![Genius](https://i.imgur.com/M3qP9xuh.jpg)

Zdjęcie powyższe przedstawia mój nabytek &mdash; po miesiącu bezskutecznych prób zmuszenia się do ćwiczeń na siłowni wreszcie się poddałem i kupiłem używany trenażer Tacx Genius Smart. Kilka lat temu ten model był na topie oferty firmy Tacx i był jej pierwszym w pełni _smart_ trenażerem z wpinanym kołem. Kosztował wtedy około 50% więcej niż widoczny na zdjęciu wpięty w niego rower, ale po 4 latach używania przez poprzedniego właściciela kupiłem go za mniej niż 20% pierwotnej ceny. Zjęcie przedstawia pierwszy test urządzenia, więc jest to setup _ćwiczebny_. Szybko okazało się, że trzeba tam dołożyć trochę kasy, bo sąsiedzi mnie skarpetami zatłuką. Setup _ostateczny_ jest na pierwszym zdjęciu.

Mata Black Track nie działa i właściwie nie wiem jak mógłbym ją zmusić do działania, bo aplikacja sterująca na Androida jej nie obsługuje, więc służy mi jedynie jako podstawka z przodu pod koło i z tyłu pod oś trenażera. Podobno po połączeniu z oprogamowaniem na komputer daje dodatkowo realistyczne wrażenia z jazdy w zakrętach oraz po nierównej nawierzchni, jednakowoż żadnen z moich komputerów nie współpracuje z oprogramowaniem Tacx.

Niebieska _mata pod trenażer_ za ~100 zł okazała się cieniutkim żartem (ma 4 mm), dlatego dokupiłem specjalistyczne maty pod sprzęt fitness, sprzedawane w modułach. Do tego specjalna opona do trenażera za 80 zł i po przeniesieniu całego towaru na podłogę z płytek udało się osiągnąć jako-takie wytłumienie. Pomyłką okazał się również _potołapacz_ za 40 zł z alledrogo &mdash; jest za mały do ramy w rozmiarze L (56 cm) i nie zasłania niczego, co warto byłoby zasłonić, np mostka czy kierownicy. Natomiast ten wielki wentylator za ~100 zł który występuje na zdjęciach to jest _sztos_ i tu spokojnie mogę potwierdzić, że _rozmiar ma znaczenie_.

Po rozwiązaniu problemów natury technicznej musiałem zająć się tym, co jest jednak o wiele ważniejsze w _kręceniu na trenażerze_ &mdash; a mianowicie potworną nudą, jaka się wiąże z kreceniem pedałami w pomieszczeniu na stojącym w miejscu rowerze. I tu w sukurs przyszła _nowoczesność w domu i zagrodzie_ w postaci aplikacji do wirtualnej jazdy.

Jest takich aplikacji sporo, o różnym charakterze i z różnym zestawem funkcji zależnym od tego jak bardzo _smart_ jest trenażer, a koszt subskrypcji miesięcznej to zwykle kilkanaście euro. Mnie najmniej zależało na _wirtualnych wyścigach_, w szczególności w wyimaginowanej rzeczywistości, a najbardziej chciałem jeździć po rzeczywistych trasach, i to najlepiej tych, które sam sobie ułożę, więc po jednej czy dwóch jazdach z najpopularniejszym Zwiftem poszedłem szukać czegoś innego. Niestety, konieczność ustawienia zestawu w przedpokoju oznaczała, że nie mogę kręcić na wprost dużego ekranu telewizora (tu odpadło Rouvy, które jest przepiękne na dużym ekranie w 4K), a największy wyświetlacz jaki mogę mieć, to telefon. I tak eliminując zbędny koszt (wydatek na rzeczy których nie będę używał lub nie docenię) pozostała mi subskrypcja Tacx Training Premium w rozdzielczości HD Ready (720p). Używam go bowiem głównie do objeżdżania tras, które sobie ułożyłem w aplikacji mapowej (obecnie prawie zawsze to Komoot), a następnie wyeksportowałem jako ślad GPX. Do tego nie jest mi potrzebna rozdzielczość HD, a jedynie subskrypcja Premium, więc kosztuje mnie to jedyne &euro;10 miesięcznie, nie ma tragedii. Nadal jest nudno, ale jednak około godzina jazdy jest całkiem do zniesienia, bo opór na tylne koło odzwierciedla rzeczywiste ukształtowanie terenu. Najdłuższy _dystans_ jaki zdołałem przejechać to było prawie 50 km w 1h50' i stwierdzam że to jednak za długo. Wolę chyba pojechać 2&times;25 km niż tyle samo na raz, bo pomimo zmiennego oporu nuda jest nie do zniesienia.

![Costa Blanca](https://i.imgur.com/1QFHpXth.png)

Dzięki połączeniu aplikacji Tacx Training i Garmin Connect wszystkie takie przejażdżki są zapisywane jako aktywności z pełnym zestawem danych treningowych, więc można je sobie analizować tak jak zwykłą jazdę zapisywaną przez komputer rowerowy. W takiej też postaci są wysyłane do Stravy, jeżeli ktoś ją sobie połączy z kontem Garmin &mdash; Strava dodaje małą etykietkę _virtual_, ale poza tym pokazuje zwyczajną mapę, tak jak odcinek został przejechany. Wyliczanie kadencji z prędkości obrotowej koła nie jest zbyt dokładne, ale problem rozwiązuje podłączenie dodatkowego czujnika, chyba dowolnego (u mnie Magene), ważne jest tylko to by obsługiwał również komunikację po Bluetooth, a nie tylko Ant+, żeby można go było podłączyć do aplikacji Tacx w telefonie.

![Jedziemy!](https://i.imgur.com/raNl0zHh.jpg)

Na tę zimę będzie mi to musiało wystarczyć. Marzyłem o wypadzie na tydzień &ndash; 10 dni do Hiszpanii, ale chyba jednak nic z tego nie będzie i _kręcenie w domu_ pozostanie jedyną opcją żeby nie zardzewieć. Nie jest to to, co _lubią tygrysy_, bo zdecydowanie wolałbym żyć w okolicach, gdzie można jeździć przez cały rok, ale jako _mniejsze zło_ spokojnie da radę przez te najgorsze 3-4 miesiące roku.
