---
title: Chwila wytchnienia u podnóża Sirente
pubDate: 2024-11-24T14:11:32+01:00
tags:
    - abruzja
    - włochy
imageUrl: https://storage.googleapis.com/public.zgodowie.org/images/sirente-1.jpg
description: 1 sierpnia 2024 kupiliśmy sobie dom (domek, malutki, dwupokojowy) w regionie Abruzja, wśród gór Apeninów, w dolinie Subequana. Jesień w górach, kto chociaż raz widział ten wie, na jakie widoki ostrzyłem sobie zęby.
---

1 sierpnia 2024 kupiliśmy sobie dom (domek, malutki, dwupokojowy) w regionie Abruzja, wśród gór Apeninów, w dolinie Subequana. Jesień w górach, kto chociaż raz widział ten wie, na jakie widoki ostrzyłem sobie zęby.

![Masyw Morrone, tak mi się przynajmniej wydaje](https://storage.googleapis.com/public.zgodowie.org/images/apeniny-pod-raiano.jpg)

Domek w był (jest!) w stanie nie najgorszym, a największym jego problemem było to, że w wyniku podziału większej nieruchomości między spadkobierców jakiegoś przodka przyłącza mediów tj. prądu, wody i gazu były nadal doprowadzone do sąsiada z dołu, a dalej instalacja była już wspólna. Przez lata nie było to problemem, bo właściciele obu części byli stosunkowo bliskimi krewnymi, no ale gdy przyszedł czas sprzedaży, to jednak namówiłm moją partnerkę, żebyśmy zdobyli się na pewien wysiłek i przeprowadzili operację podłączenia indywidualnego zasilania.

![Widok na Raiano jesienią](https://storage.googleapis.com/public.zgodowie.org/images/raiano-jesienne.jpg)

Minęły 2 tygodnie od podpisania umowy kupna / sprzedaży, podpisaliśmy zamówienia usług przyłączenia z firmami dostawców, wpłaciliśmy zaliczki dosłownie dzień czy dwa przed _Ferragosto_... I zapadła cisza. Tak nam minął sierpień. We wrześniu pojawiła się nadzieja, że coś tam się może wreszcie ruszy, bo w pierwszych dniach miesiąca dostaliśmy informację, że podłączono nam prąd, a przy okazji założono nam skrzynki na wszystkie pozostałe przyłącza. I ponownie zrobiło się cicho.

![Sirente, po południu](https://storage.googleapis.com/public.zgodowie.org/images/sirente-1.jpg)

Cichaczem w październiku podłączono wodę, ale gaz to ogrzewanie i ciepła woda w kranie, więc bez tego jesienią to zdecydowanie nie jest dobry pomysł. Trzeba było czekać cierpliwie, a czas płynął i coraz częściej pojawiały się wątpliwości, czy to rozłączanie instalacji to był na pewno dobry pomysł. Agentka nieruchomości która zaoferowała się nadzorować postęp prac przyłączeniowych chyba dostawała białej gorączki, gdy co tydzień któreś z nas dopytywało się o stan prac.

![Sirente, po deszczu w nocy](https://storage.googleapis.com/public.zgodowie.org/images/sirente-2.jpg)

Wreszcie 11 listopada pani agentka przysłała wiadomość, że podłączono nam gaz i wszystko już działa! Zamówiliśmy bilety na samolot, zarezerwowaliśmy samochód i spakowaliśmy do walizek dużo rzeczy, które miały być potrzebne w ciągu tych pierwszych dni _na nowych śmieciach_. Lot za tydzień!

Plan obejnował lot o 6 rano na Fiumicino, a następnie wizytę w IKEA Roma Anagnina, bo potrzebowaliśmy kupić jakieś minimum do spania i jedzenia. Materac, pościel, kilka talerzy, komplet sztućców, jakaś patelnia, garnek, parę przyborów do gotowania. Potem około 2 godziny jazdy samochodem wśród gór, zakupy w sklepie spożywczym żeby mieć co jeść i już dojechaliśmy.

![Sirente już w zimowej czapce](https://storage.googleapis.com/public.zgodowie.org/images/sirente-3.jpg)

A potem już tylko całe 4 dni gapienia się na Sirente, zakupy w IKEA San Giovanni Teatino i w różnych sklepach budowlanych, roboty porządkowe w domu i drobne naprawy, pyszne lokalne wino (Montepulciano d'Abruzzo, Pecorino, Trebbiano, Cococciolla, Passerina) i jedzenie z widokiem na góry.

Następna podróż będzie samochodem zapakowanym dobrami, zamierzam również zabrać wreszcie rower, chociaż nie jestem pewnien, czy w grudniu będę miał szansę pojeździć.
