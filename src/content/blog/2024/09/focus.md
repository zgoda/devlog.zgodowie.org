---
title: Focus
pubDate: 2024-09-23T14:27:26+02:00
tags:
    - rower
    - focus
imageUrl: https://storage.googleapis.com/public.zgodowie.org/images/focus-1.jpg
description: Kupiłem sobie nowy rower. Nie Meridę, nie Scotta, nie Treka, nie Gianta. Nawet nie Look, bo przecież i taka była opcja. Tak jak chciałem &mdash; rekreacyjną szosę _endurance_, w pełnym karbonie i z 12&ndash;rzędową mechaniczną grupą napędową. Nie całkiem białą, ale _wystarczająco jasną_. A w dodatku niezbyt drogą. Focus Paralane 8.7, w rozmiarze L, czyli wg producenta 56. Jest fantastyczny.
---

Kupiłem sobie nowy rower. Nie Meridę, nie Scotta, nie Treka, nie Gianta. Nawet nie Look, bo przecież i taka była opcja. Tak jak chciałem &mdash; rekreacyjną szosę _endurance_, w pełnym karbonie i z 12&ndash;rzędową mechaniczną grupą napędową. Nie całkiem białą, ale _wystarczająco jasną_. A w dodatku niezbyt drogą. Focus Paralane 8.7, w rozmiarze L, czyli wg producenta 56. Jest fantastyczny.

![Focus One](https://storage.googleapis.com/public.zgodowie.org/images/focus-1.jpg)

## Bike check

Dokładna specyfikacja jest dostępna na stronie producenta, więc ograniczę się do najważniejszych rzeczy. 12&ndash;rzędowa mechaniczna grupa Shimano 105 R7100 z absolutnie standardową pozagrupową korbą RS520 (oszczędność kilkudziesięciu Euro za cemę ok 150 g więcej ale hej, wszyscy to robią). Kaseta 11-36, korba kompaktowa 50/34, ramiona korby 172,5 mm. Kierownica 42 cm, mostek 11 cm, siodło krótkie. Koła to jakieś absolutnie OEM-owe Alexrims, które można znaleźć w wielu podstawowych modelach szutrówek, zdecydowanie nie lekkie, natomiast szczęśliwie przystosowane do montażu bezdętkowego. Typowo nie tragiczne, ale też dalekie od tego, żeby je nazwać _dobrymi_. Są okrągłe, kręcą się i na początek wystarczą. Opony to Vittoria Zaffiro Pro 700&times;32c i _pasują do tych kół_, to dla nich najlepsze określenie. Jak widziałem w ofertach innych producentów jest to dość typowa propozycja opon 32c na _średnio&ndash;niższej_ półce. Niektórzy na nie narzekają, ja je założyłem do _miejskeigo śmigacza_ i przejeździłem na nich cały sezon bez większych sensacji. Jeszcze przez jakiś czas będą moimi głownymi kapciami w Focusie.

W komplecie do roweru jest uchwyt do Garmina/Wahoo/GoPro pod mostek C.I.S., torebka na górną rurę oraz zestaw naklejek ochronnych na ramę. Uchwyt jest stosunkowo mało funkcjonalny, bo można do niego przypiąć tylko jedno urządzenie, torebka pomieści co najwyżej batony i żele (zdecydowanie nie współczesny telefon), ale naklejki oczywiście się przydadzą. Zarówno torebkę na coś więcej niż _baton + żel_ jak i uchwyt polecam od pana majfrenda, właśnie te, które są widoczne na dołączonych zdjęciach roweru. Nabyć je można na popularnym portalu, a kosztują grosze (torebka ok. 60 zł, uchwyt ok. 20 zł, latarka widoczna pod uchwytem ok 80 zł).

![Geometrie](https://storage.googleapis.com/public.zgodowie.org/images/geometrie-trabant-demon-focus.png)

Patrząc na cyferki to rower wygląda niemal identycznie do Trabanta, jest może jedynie dłuższy o pół centymetra i niższy o około centymetr, ale podczas jazdy różnica ta jest zupełnie niewyczuwalna. Po odpowiednim przestawieniu klamek również tak bardzo nie przeszkadzała mi nadmierna szerokość kierownicy, bo jednak naturalną szerokością dla mnie jest 38 cm, a nie 42, a odczuwam to w prawym, krzywo zrośniętym nadgarstku, który przy przypadkowym ustawieniu klamek daje o sobie znać już po około 20 km. Siedzi się wygodnie, pozycja jest naturalna, nieco pochylona, ale nawet przy wystającym brzuchu jest jeszcze miejsce, żeby zejść do _dolnego chwytu_. Myślałem o tym, by skrócić mostek o 1 cm podobnie jak mam w Trabancie, ale tę zmianę zostawię sobie na później, na parę tys. km. później.

Waga 9,5 kg to nie jest szczyt moich marzeń. Dla porównania aluminiowy Trabant waży 11,5 kg, a o 10 lat starszy karbonowy Demon tylko 8,5 kg. Na pewno uda mi się go chociaż trochę odchudzić i temu będzie poświęcony przyszły sezon (oraz znaczne fundusze).

## Wrażenia z jazdy

Przez te kilka dni zrobiłem na nim około 100 km, więc wcale nie tak znowu dużo. Jedzie się na nim przyjemnie, zdecydowanie wymaga mniej wysiłku niż Trabant. Siedzi się na nim tak, jak na Trabancie, stosunkowo luźno i w wyprostowanej pozycji, ale jednak nie aż tak wyprostowanej jak w Demonie. Rower zachęca do szybkiej jazdy i rzeczywiście chętnie się zbiera, ale ten zapał po chwili się kończy. Czuć, że sprinty to nie jest to, do czego ten rower został wymyślony, chociaż patrząc na niego z boku raczej tego nie da się wywnioskować. Ten rower rzeczywiście wygląda bardzo podobnie do wyścigowego Izalco Max, ale jeździ jednak inaczej.

![Focus Two](https://storage.googleapis.com/public.zgodowie.org/images/focus-2.jpg)

W porównaniu do Demona ten rower _czuje się_ zdecydowanie bardziej sportowo. Ten moment _zniechęcenia_ do sprintu przychodzi znacznie później, pozycja jest odrobinę bardziej pochylona, a przez to zejście _na dropy_ również przychodzi łatwiej i naturalniej. Możliwe że poprawiła mi się sprawność fizyczna, bo pomimo teoretycznie bardziej pochylonej pozycji nie odczuwam większego obciążenia górnej części ciała przy jednostajnej jeździe.

Czy czuć te dodatkowe 2 zęby na kasecie? W Demonie mam poprzednią generację tylnej przerzutki 105 z kasetą 11-34, kasetę o tym samym zasięgu mam również w Trabancie (z 8&ndash;rzędowym Clarisem). Na dużym blacie zasadniczo nie odczuwam różnicy między 36t a 34t przy podjazdach na wiadukty, a na więcej niestety nie mam co liczyć w moich płaskich okolicach, właściwie nie przypominam sobie, żebym w kiedykolwiek normalnej jeździe (_nie-szutrowej_) musiał zrzucać na mały blat.

## Co do wymiany?

**Koła**. W przyszłym sezonie kupię do niego karbonowe koła od któregoś z panów majfrendów. Do tego odpowiednie opony 32c, żeby przejść na system bezdętkowy. Na tym urwę co najmniej 500 gramów. Oryginalny komplet kół również dostanie _bezdętki_ i jakieś szutrowe opony 700&times;35c typu _semi-slick_. Moje doświadczenie z Trabantem wskazuje, że nieczęsto będę ich używał, ale lubię mieć taką opcję _w zanadrzu_, gdyby zachciało mi się pojechać na jakąś ustawkę po drogach _utwardzonych czym innym niż asfaltem_.

**Korba**. Grupowa korba Shimano 105 jest wyraźnie lżejsza od tej bezgrupowej RS520! Producent stara się ukryć te liczby, ale z nieoficjalnych danych ta różnica dochodzi do 150 g na korzyść grupowej, a zapewne będzie to więcej, bo zamierzam zmienić również długość ramion na 170 mm.

Rzeczy ze _strefy komfortu_, czyli kierownica i siodło. Kierownicę już kupiłem, bo wiedziałem że w planach jest nowy rower, który _praktycznie na pewno_ będzie miał dla mnie za szeroką kierownicę &mdash; taki urok bycia _wąskim gwizdem_. Bardzo mi pasuje Giant Connect XR o szerokości 38 cm jaką mam w Demonie, ale trafić taką graniczy z cudem, więc kupiłem nową o bardzo zbliżonych parametrach (Deda Gravel 100). W Trabancie z kolei objeżdżam tanią prostą szosową Uno, również 38 cm i ta również dobrze mi leży. Mam wrażenie, że lekka flara powoduje że moment niepewnej równowagi przy _schodzeniu na dropy_ jest krótszy, bo prostszy jest manewr dłoni, dlatego gdy tylko trafiła się promka na Dedę to kupiłem ją bez ociągania. Siodło również już mam, Selle X3 Boost czyli takie samo jak mam obecnie w Trabancie (zostało mi po Boreyszy), jednak to czy będę je ostatecznie wymieniał to wyjdzie jak trochę więcej pojeżdżę na tym fabrycznym, które również jest _boost_, czyli krótkie, a główna różnica jest w szerokości i nieco innej geometrii _siedziska_. Jak do tej pory najdłuższa trasa to było 80 km i siodło poczułem jedynie o tyle, że jest _inne_, w żadnym wypadku nie powodowało jakiegoś dyskomfortu.

## Helmut?!

Niestety, jest to produkt niemieckiej firmy Focus Bikes ze Stuttgartu (fabryka w Cloppenburgu), należącej wraz z resztą niemieckiej grupy Kalkhoff &amp; Focus (d. Derby Cycle) do holenderskiego konglomeratu PON Holdings, który jest właścicielem również Dorel Sports (Cannondale i marki _niegdyś znane_, jak GT Bicycles czy Mongoose), Cervélo oraz kilku innych marek znanych głównie w Europie, jak Gazelle. Jest to dla mnie mentalna zadra, w sporej mierze osłodzona posezonową zniżką, która wyniosła konkretne 30% wobec ceny katalogowej, dzięki czemu udało mi się ten rower nabyć za nieco poniżej 10 tys. zł. Nie jest to jakoś bardzo wyraźnie mniej niż inne rozważane opcje (może poza Look 365 Optimum), bo zarówno Merida jak i Scott mogłyby być dostępne za podobną cenę, ale w tym miejscu przeważyły względy estetyczne &mdash; chciałem mieć rower w jasnej tonacji, a ta opcja była niestety niedostępna: jedna sztuka Treka Domane SL5 w Andrychowie za cenę katalogową 15 tys. zł poważnie namieszała mi w procesie decyzyjnym, ale tak znacząca różnica w cenie jednak wygrała. Niebagatelny wpływ na decyzję miało również to, że miałem możliwość przymierzyć się do konkretnego rozmiaru roweru, czego wagę doceniłem po błędzie jaki popełniłem podczas zakupu Boreyszy.

Na gwałt potrzebuję dla niego nazwy. Chwilowo roboczo nazywam go Helmutem lub Chungusem, ale czuję że to wciąż nie jest ta właściwa nazwa. Jako pierwsze do Paralane przychodzi mi do głowy coś związanego z paraliżem, ale to jednak zdecydowanie złe skojarzenie. Z Focusem coś grzybowego (fungus, stąd obecny [Chungus](https://en.wiktionary.org/wiki/chungus)), z Paralane [Shirley MacLaine](https://en.wikipedia.org/wiki/Shirley_MacLaine)?. To jest dopiero problem.
