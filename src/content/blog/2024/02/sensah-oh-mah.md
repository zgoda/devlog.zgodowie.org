---
title: Sensah, oh mah!
pubDate: 2024-02-19T16:26:23+01:00
tags:
    - rower
    - madeinchina
    - tanio
    - aliexpress
    - diy
description: Mój Trabant fabrycznie miał napęd firmy Microshift, obie przerzutki i sterujące nimi klamki, w postaci [pełnej grupy R8](https://www.microshift.com/products/groups/r8/). Przerzutkom wiele nie mogę zarzucić, robią co mają robić i to nawet całkiem sprawnie. Natomiast klamki to sprawa kontrowersyjna, i to nie tylko w kontekście estetyki (charakterystyczny _wąs_ linki przerzutki, jak w starych klamkach Shimano STI), ale przede wszystkim ergonomii, choć do funkcjonalności również można było mieć uwagi. Stąd wziął się pomysł wymiany ich na nieco lepiej dopasowane do moich dłoni.
imageUrl: https://storage.googleapis.com/public.zgodowie.org/images/trabant-na-myjce-2024-02.jpg
---

Mój Trabant fabrycznie miał napęd firmy Microshift, obie przerzutki i sterujące nimi klamki, w postaci [pełnej grupy R8](https://www.microshift.com/products/groups/r8/). Przerzutkom wiele nie mogę zarzucić, robią co mają robić i to nawet całkiem sprawnie. Natomiast klamki to sprawa kontrowersyjna, i to nie tylko w kontekście estetyki (charakterystyczny _wąs_ linki przerzutki, jak w starych klamkach Shimano STI), ale przede wszystkim ergonomii, choć do funkcjonalności również można było mieć uwagi. Stąd wziął się pomysł wymiany ich na nieco lepiej dopasowane do moich dłoni.

![Czist, pabrit i czut czut pijan](https://storage.googleapis.com/public.zgodowie.org/images/trabant-na-myjce-2024-02.jpg)

Brzmi dobrze? Jeszcze jak!

## Down the rabbit hole

Wybór ośmioprzełożeniowych klamek do szos nie jest szczególnie bogaty. Poza oryginalnymi Microshift R8 i jego chińskimi klonami (MicroNEW) dostępne są Shimano Claris oraz _chińska myśl techniczna_ w postaci Sensah Reflex i L-TWOO R3. Microshift nie leży mi ergonomicznie, nie pasuje mi zupełnie kształt klamki w rejonie _różków_, a w szczególności to zwężenie w połowie długości zakończone _bąbelkiem_ i właśnie poszukiwanie czegoś wygodniejszego było motywem do zmiany. Z kolei wystające _wąsy_ ograniczają możliwości montażu akcesoriów na przodzie kierownicy (np. kamery lub bardzo modnych toreb). Do Clarisa wrócę później, a na początek _chińska myśl techniczna_.

L-TWOO odpadło z powodu fatalnego umiejscowienia przycisku do zrzucania przełożenia na wyższe. Akcję _przyciskiem_ ma również Microshift, ale tam przycisk jest umieszczony na zewnątrz klamki, tylko nieznacznie wyżej niż łopatka do przerzucania na niższe przełożenie, natomiast w L-TWOO przycisk ten jest po wewnętrznej stronie klamki tuż pod osią obrotu dźwigni hamulca. Powoduje to, że jest on niedostępny w podczas jazdy _w dolnym chwycie_, np. podczas zjazdu, kiedy właśnie mógłby być on bardzo potrzebny. Nie wspominając o tym, że _początkujący kolarzysta_ może chcieć ćwiczyć bardzo ważną technikę jazdy _na dropach_, a takie ograniczenie funkcji manetki właściwie to uniemożliwia.

Na placu pozostało Sensah Reflex.

![Nowa owijka i klamki](https://storage.googleapis.com/public.zgodowie.org/images/nowa-owijka-2024-02.jpg)

Sensah w swoich klamkach wykorzystuje system zbliżony do SRAM DoubleTap &mdash; jest tylko jedna dźwignia _do wszystkiego_, do hamowania i do zmiany przełożeń w obu kierunkach (i trymowania w przypadku przedniej przerzutki). Hamowanie odbywa się _normalnie_, natomiast manetka ma 3 pozycje _w poprzek do środka_ i to w nich odbywa się zmiana przełożeń: na wyższe (_pierwszy klik_), na niższe (_drugi klik_) i na o dwa niższe (_trzeci klik_), w przypadku przedniej przerzutki na _pierwszym kliku_ jest zmiana na niższe, na _drugim kliku_ jest trymowanie, a na trzecim zmiana na wyższe przełożenie. Po kilku godzinach jazdy zacząłem się do tego przyzwyczajać, a w ogóle spodobało mi się to trymowanie &mdash; koniec z ocieraniem łańcucha na skrzyżowanych zębatkach!

Sam kształt klamek _w rejonie różków_ jest bardzo wygodny, klamka świetnie leży w dłoni i mam wrażenie solidnego chwytu bez wkładania w to jakiejkolwiek siły. Porównując do _wielkiego klamidła_ od GRX-a to jest co najmniej tak samo wygodna, o ile nie cokolwiek wygodniejsza z powodu mniejszego rozmiaru (gdzieś ten płyn hamulcowy trzeba było upchnąć, a klamka Sensah jest w 100% mechaniczna). Przy odpowiednim ustawieniu kiery i klamek podpora dla rąk jest naturalna i nieodczuwalna.

Tu po raz pierwszy wrócę do Shimano. Z klamkami Clarisa R2000 nie miałem dotąd do czynienia, ale zarówno klamki Sora jak i mechaniczne Tiagra leżą mi w dłoniach super wygodnie, a ergonomia operowania nimi jest doskonała. Moją pierwszą myślą było żeby kupić sobie używane oryginalne klamki od Clarisa i co najwyżej wymienić kapy, ale ceny jakie zobaczyłem na OLX skutecznie mnie do tego zniechęciły. Podobnie jest z cenami podróbek od majfrenda, właściwie za cenę oryginalnej używki można mieć nową podróbkę, a to wciąż jest ok. 350 zł. Cena za nowe klamki Sensah Reflex jest znacznie bardziej przystępna.

![Reflex!](https://storage.googleapis.com/public.zgodowie.org/images/sensah-reflex-shifters.png)

Montaż był przyjemny, wyprowadzenie obu linek do kiery sensowne, klamki _klikają_ jak trzeba. Może kapy są ciut gumowe w dotyku, ale da się wytrzymać. Króki objazd ujawnił, że po tej zmianie muszę wyregulować tylną przerzutkę, bo indeksowanie jest _jakby trochę odmienne_ od klamki Microshift i występują pewne problemy na niektórych przełożeniach, w tym na często używanej _czwórce_. Dla ustalenia uwagi, przerzutka przez cały czas to fabryczny Microshift R8.

### Bramy piekieł

Wrzuciłem rower na stojak, odpaliłem filmik jak to Calvin Jones ustawia tylną przerzutkę i zacząłem _psuć żeby poprawić_.

<div class="center"><iframe width="640" height="480" src="https://www.youtube-nocookie.com/embed/UkZxPIZ1ngY?si=Eq1hd9L3vYk4RLCt" title="YouTube video player" frameborder="0" allow="accelerometer; autoplay; clipboard-write; encrypted-media; gyroscope; picture-in-picture; web-share" allowfullscreen></iframe></div>

Po prawie godzinie _kręcenia baryłką_ poddałem się. Z 8 przełożeń zawsze jest jakieś jedno, na którym łańcuch trochę bardziej hałasuje na zębatce, więc tylko wyregulowałem tak, by było to któreś stosunkowo rzadko używane. Zgodność z systemem _Shimano road 2&times;8s_ jest nieprzechodnia &mdash; teoretycznie i deklaratywnie zgodna z nim klamka jednego producenta nie będzie działać z teoretycznie i deklaratywnie zgodną z nim przerzutką innego producenta. A jako że nie daje mi to spokoju, to postanowiłem sprawdzić tę zgodność eksperymentalnie: nabyłem _od majfrenda_ kilka różnych przerzutek 8s (w tym oryginalną Sensah Reflex) i gdy tylko do mnie dotrą z Chin, to zgłębię temat zgodności w zakresie indeksowania tylnej przerzutki 8s przez klamkę Sensah Reflex. Do sprawdzenia będę miał L-TWOO R3, Sensah Reflex i rzekomo oryginalną Shimano Claris R2000. Najgorzej z nich prezentuje się przerzutka która ma największe szanse żeby poprawnie działać z klamką, tzn. oryginalna Sensah. Niestety jest ona całkowicie jednorazowego użytku, ponieważ ma rolki nitowane do wózka, a nie przykręcone na śrubkach &mdash; jak się zasyfią te tulejki na których kółeczka się kręcą, to cała przerzutka będzie do wymiany (to samo jest z 8-biegową MicroNEW). O tym że przerzutka będzie wymagać rozpięcia łańcucha żeby ją zdjąć lub założyć to już nie wspominam, o ile zwykle udaje mi się to zrobić przez rozkręcenie wózka, przełożenie łańcucha przez rolkę wiodącą i skręcenie go ponownie, to tu _się nie da_, bo wózek jest na stałe. Z perspektywiczną Ignite 9s (klamki już mam) jest niestety dokładnie to samo, dopiero od 10s Sensah robi to _prawilnie_, tzn. wózek jest skręcony śrubkami. Spodziewam się podobnej gimnastyki, ale wybór przerzutek będzie mniejszy &mdash; tylko Shimano Sora R3000 i L-TWOO R5, i albo będzie działać dobrze, albo nie. Na końcu tej drogi i tak są 11-biegowe komplety Sensah Empire (2&times;11) i SRX Pro (szutrowy 1&times;11).

Co ciekawsze, z przednią przerzutką nie ma najmniejszego problemu, wszystko działa tak idealnie, jak tylko można sobie wyobrazić.

A, o jednej rzeczy bym zapomniał. Luke z TraceVelo wspominał, że 11-biegowe Empire na jednym przełożeniu ma taki _misshift_, że nie do końca wchodzi i trzeba _pomachać_ ekstra, a rzecz jest gdzieś w indeksowaniu w klamce, bo to samo się dzieje z przerzutką Sensah jak i oryginalną SRAM Rival. No to w 8-biegowym Reflex jest to samo, nie wiem czy w każdym egzemplarzu tak samo, ale u mnie na _szóstce_.

### Koło ratunkowe

Próby rozwiązania problemu z indeksowaniem przez wymianę przerzutki mają małe szanse powodzenia, ponieważ to indeksowanie się odbywa w przełączniku (klamce), a przerzutka jest tylko _aktuatorem_. Być może problem leży w regulacji pozycji indeksów w przerzutce, ale to się okaże dopiero jak podepnę tam jakąś inną przerzutkę i mam nadzieję, że któraś z nich będzie się dobrze indeksować. Ostatecznym rozwiązaniem będzie to, co planowałem zrobić od początku, czyli założenie klamek Shimano, nawet większym kosztem, choć z oczywistych względów wolałbym tego uniknąć (mój wewnętrzny Żyd się mocno niepokoi). Jestem prawie pewien, że wydając te 150 zł więcej na klamki jednak miałbym zadowalający efekt _od razu_, ale pozbawiłbym się przy tym połowy frajdy.

## Gonimy króliczka

Całe to zamieszanie traktuję jako część przygody. Rower jeździ niedoskonale, ale jeździ, dowozi mnie tam gdzie chciałem się udać i daje mi przyjemność, jakiej od niego oczekuję. Częścią tej przyjemności jest _dłubanie_ przy nim i jest to również jeden z powodów, dla których on w ogóle został kupiony &mdash; żebym mógł sobie przy nim _podłubać_. A jak jeszcze dzięki temu będzie fajniej jeździł, to już w ogóle będzie pełnia szczęścia.
