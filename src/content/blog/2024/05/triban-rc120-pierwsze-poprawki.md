---
title: Triban RC120, pierwsze poprawki
tags:
    - rower
    - decathlon
    - tanio
pubDate: 2024-05-11T16:51:40+02:00
description: Triban RC120 z Decathlonu to całkiem niezły tani rower szosowy. Kilka rzeczy warto jest w nim wymienić od razu po zakupie aby poprawić jego prowadzenie lub ergonomię, jest również kilka, które warto rozważyć biorąc pod uwagę uwarunkowania anatomiczne.
imageUrl: https://storage.googleapis.com/public.zgodowie.org/images/nowy-most-w-malkini.jpg
---

Triban RC120 z Decathlonu to całkiem niezły tani rower szosowy. Kilka rzeczy warto jest w nim wymienić od razu po zakupie aby poprawić jego prowadzenie lub ergonomię, jest również kilka, które warto rozważyć biorąc pod uwagę uwarunkowania anatomiczne.

!["Nowy most" w Małkini](https://storage.googleapis.com/public.zgodowie.org/images/nowy-most-w-malkini.jpg)

## Rzeczy do wymiany od razu

Rzeczą którą warto jest wymienić bez ociągania jest ogumienie. Nie wątpię, że dostarczane z rowerem opony pod własną marką Decathlonu Triban ResistProtect+ są bardzo odporne na przebicia, ale przede wszystkim są one ciężkie i potwornie mułowate. I nie trzeba wcale pakować w to wiele pieniędzy, bo te oryginalne opony to jest naprawdę okropność. Mój typ: Continental Ultra Sport III 700&times;28c; są tanie, lekkie (prawie 150 g mniej na sztuce) i podobno wytrzymałe. Minus jest taki że są bardzo ciężkie w zakładaniu, proponuję zaopatrzyć się w dobre łyżki, np Lezyne Tubeless Ready. Różnica w prowadzeniu jest natychmiast odczuwalna, rower przyspiesza chętniej i przy odpowiednim ciśnieniu opony tłumią znacznie więcej nierówności.

Druga rzecz to owijka kierownicy. Ta oryginalna jest okropna w dotyku, jakby z papieru pakowego, z fakturą papieru toaletowego z makulatury. Nie proponuję żadnej innej konkretnej, bo to jest wybór indywidualny, ale niezdecydowanym początkującym na forach poradnikowych zwykle polecane są owijki Accent EXE. Fakt jest taki, że każda będzie lepsza od tej oryginalnej. Bardzo przyjemna jest owijka Fizik Tempo którą miałem w Boreyszy, ale niestety cena jest konkretna, ok. 100 zł (prawie 2x tyle co Accent).

To co polecają z kolei inni do wymiany w tym rowerze, to wkład suportu, który jest _plastikawy_, więc jego żywotność będzie bardzo skromna. Decydując się na wymianę poszedłem _na grubo_ i od razu wymieniłem na wkład Shimano w systemie Hollowtech II (co pociągnęło za sobą również wymianę korby), ale wystarczy wymienić na jakikolwiek inny wkład. Uwaga, nowy wkład "na kwadrat" na pewno będzie cięższy, natomiast HT2 będzie lżejszy, ale zostanie to skompensowane większą wagą korby &mdash; wychodzi niemal na zero. Koszt wymiany na HT2 jest znacząco wyższy, ale opór przy kręceniu jest przyjemnie mały, natomiast wymiana wkładu "na kwadrat" zapewni jedynie spokojniejszą eksploatację, co również jest nie do pominięcia.

## Rzeczy do wymiany po rozważeniu

Kilka rzeczy w tym rowerze jest wynikiem daleko posuniętej oszczędności, której efektem jest zadziwiająco niska cena. Ta cena oczywiście nie wzięła się z nikąd, więc wymiana kilku komponentów może być warta rozważenia w kontekście uwarunkowań anatomicznych lub zwyczajnej ergonomii codziennego użytkowania.

Powszechne jest narzekanie na hamulce. Oryginalne zaciski Promax to najtańsze z możliwych jednotłoczkowe zaciski mechaniczne, wymiana na inne mechaniczne zaciski, ale z dwoma tłoczkami już da zauważalną poprawę sprawności hamulców. Inna opcja to hamulce hybrydowe (uruchamiane mechanicznie hamulce hydrauliczne), które również występują w sporym zakresie cen. Poza najdroższymi z nich TRP HY/RD nie należy się jednak spodziewać rewolucyjnej poprawy, ot, po prostu rower będzie hamował trochę lepiej. Z mojego porównania między oryginalnymi Promaxami i chińskimi hybrydami ZTTO wynika, że różnica jest zauważalna, ale nie porażająca.

Z całego układu napędowego tym co uważam za warte rozważenia pod kątem wymiany są klamkomanetki. Oryginalne klamki Microshift R8 mają bardzo specyficzny kształt, który nie każdej dłoni dobrze leży, a moim nie leżał wyjątkowo. Na jakie zostaną one wymienione to już zależy od indywidualnych upodobań. Pierwotnie planowałem wymienić je na oryginalne klamki Shimano Claris, ale nie mogąc kupić ich w rozsądnej cenie tymczasowo zamontowałem chińskie Sensah Reflex, które jednak okazały się na tyle przyjemne w operowaniu, że zostały na stałe. Proponuję przy jakiejś okazji przymierzyć się do różnych, zarówno pod kątem kształtu, jak i przełączania przełożeń, wybór klamkomanetek _zgodnych z systemem Shimano Road_ jest spory.

W kontekście anatomii warta jest rozważenia wymiana siodła. Oryginalne nie jest moze najgorsze, ale do super wygodnych również nie należy. W szczególności uwagę na to powinni zwrócić starsi panowie (jak na przykład ja), dla których wygodniejsze będą siodła krótsze, o węższym nosku i z wycięciem. Z podobnego względu można rozważyć wymianę kierownicy, ponieważ oryginalna jest typowo szeroka, dla wielu osób przykładowa szerokość 42 cm w rozmiarze L będzie za duża. Szerokość kierownicy to kolejna rzecz, którą należy dobrać do warunków anatomicznych jeźdźca.

Jest również jedno narzędzie, które przy tym rowerze (w szczególności u początkującego _kolarzysty_) szybko okaże się bardzo przydatne &mdash; jest to przymiar do pomiaru wyciągnięcia łańcucha. Zasadniczo dowolny spełni swoje zadanie, ponieważ 8&ndash;rzędowy napęd nie jest bardzo wymagający i tradycyjnie łańcuch należy wymieniać między 0,7% a 1% wyciągnięcia, ale jednak trzeba to mierzyć regularnie, zwłaszcza w przypadku tego pierwszego łańcucha, z którym rower był dostarczony, bo delikatnie mówiąc jest on pośledniej jakości. W moim przypadku był to najtańszy łańcuch KMC Z8, który w połączeniu z nieumiejętnym używaniem napędu po przejechaniu 1500 km był już wyciągnięty w 1%.

## Rzeczy których wymieniać nie warto

Tutaj są rzeczy które wymieniłem i okazało się że niepotrzebnie, jak również rzeczy których wymianę uważam za nieuzasadnioną ze względów ekonomicznych. To również jest indywidualna decyzja, więc co najwyżej mogę coś zasugerować.

Obie przerzutki działają bez zarzutu, zarówno tylna jak i przednia. Można wymienić na Shimano Claris R2000, ale naprawdę nie ma potrzeby, bo tym co twardo chodzi w układzie napędowym są klamki. Po wymianie klamek okazuje się, że Microshift R8 to całkiem niezły napęd z oryginalnie ułomnym sterowaniem.

Wymiana kół na takie, by to miało sens użytkowy, będzie wydatkiem sięgającym co najmniej połowy wartości roweru. Czy ma to sens? Jak dla mnie nie, znaczącą poprawę można uzyskać zmieniając opony na mniej mułowate (ewentualnie dodatkowo można włożyć dętki TPU), i to bez wydawania tysięcy złotych. Jeżeli ktoś ma lżejsze/lepsze koła to oczywiście będzie się na takich lepiej jeździć, ale na pewno nie ma sensu kupować do tego roweru nowych kół aluminiowych, a tym bardziej z włókna węglowego.

![Pion w ciopągu](https://storage.googleapis.com/public.zgodowie.org/images/pion-w-ciopagu.jpg)

Jako rower dla początkującego kolarzysty, albo do rekreacyjnego objeżdżania, to jest to naprawdę świetna propozycja. Do tego stosunkowo niewielkim kosztem można poprawić jego ergonomię i podnieść walory użytkowe. Niestety, niektórych rzeczy poprawić się nie da, lub poprawienie ich wiąże się z na tyle dużymi kosztami, że nie zawsze warto jest to robić.
