---
title: Niepewna przyszłość Trabanta
pubDate: 2024-05-04T10:52:57+02:00
tags:
    - rower
    - trabant
    - decathlon
imageUrl: https://storage.googleapis.com/public.zgodowie.org/images/krowki-nad-rzadza.jpg
description: Trudno jest mówić o planach względem mojego Trabanta, bo idea co z nim zrobić dalej zmienia się co chwilę.
---

Trudno jest mówić o planach względem mojego Trabanta, bo idea co z nim zrobić dalej zmienia się co chwilę.

![Krówki nad Rządzą](https://storage.googleapis.com/public.zgodowie.org/images/krowki-nad-rzadza.jpg)

Miał być już platformą testową (i był), rowerem wszech-drogowym (niewiele mu brakuje), a nieco przy okazji stal się moim codziennym toczydłem szosowym. Okazyjnie nabyłem do niego drugi komplet kół i przed sezonem założyłem na nie lekko-szutrowe opony Vittoria Terreno Zero, jednak pierwszy test nie wypadł jakoś zachwycająco, co prawda komfort jest typowy dla szutrowych opon, ale jednak na asfalcie są one wyczuwalnie bardziej mułowate od i tak mułowatych 700&times;28c z Deca, z którymi dostałem Trabanta. Obecne dylematy obracają się również wokół kół i ogumienia, ale mniej są związane z przeznaczeniem, a więcej z zakładanym losem, jaki czeka ten rower.

Nie ma co się oszukiwać, Trabant jest rowerem tanim i niewyszukanym. Jak na swój poziom cenowy (i to co w niego włożyłem), to jeździ naprawdę dobrze, ale jednak daje się odczuć, że to najniższa półka. Rama sama w sobie jest ciężka (prawie 2 kg!), a urywanie gramów wiążące się z dużymi wydatkami jednak trochę się kłóci z _ideą taniego roweru_ &mdash; zwłaszcza że poniżej pewnego poziomu nie da się zejść z przyczyn obiektywnych.

Dlatego najpierw do kosza poszedł pomysł, żeby kupić mu lżejsze koła. Fabryczne ważą 2200 g (te które kupiłem okazyjnie są szersze i również cięższe), a wydając około 1400 zł mógłbym urwać 250 g **na parze**. Czy ma to sens? Uznałem że raczej nie, dlatego Trabant zostanie z tymi dwoma kompletami kół, które ma obecnie: 17 mm z oponami 700&times;28c oraz 19 mm z szutrowymi semi-slickami 700&times;37c. Najprawdopodobniej tylko po obecnym sezonie wymienię opony szosowe na _nieco mniej mułowate_, np. Continental Ultra Sport III. I znowu, chętnie włożyłbym tam parę Vittoria Rubino Pro, ale jedna kosztuje tyle co para Continentali, więc _raczej nie_.

![Kaczunia w Zielonce](https://storage.googleapis.com/public.zgodowie.org/images/kaczunia-w-zielonce.jpg)

Cóż więc się stanie z Trabantem? W sezonie 2024 nadal będzie moim głównym toczydłem i raczej nic nowego w stajni się nie pojawi &mdash; ale oczywiście nie mogę tego wykluczyć, bo rozważam zarówno nabycie roweru nowego, jak i używanego, więc odpowiednia okazja może mnie skłonić do sięgnięcia po portfel. Jego następcą jako _toczydło na lato_ będzie na pewno coś na karbonowej ramie, na pewno coś z hydraulicznymi hamulcami i na pewno coś, w co również wejdzie co najmniej opona 700x35c, czyli coś z kategorii obecnie określanej jako _all-road bike_, a kiedyś _szosa+/road plus_. Trabant pozostanie _toczydłem na zimę_, na gorsze warunki pogodowe, do _ciorania na trenażerze_ (bo tam waga nie ma aż takiego wielkiego znaczenia).

Trzy rowery? Absolutne minimum!
