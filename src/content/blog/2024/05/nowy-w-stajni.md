---
title: Nowy w stajni
imageUrl: https://storage.googleapis.com/public.zgodowie.org/images/demon-na-swiezo.jpg
pubDate: 2024-05-28T08:00:21+02:00
tags:
    - rower
    - trek
    - domane
    - demon
description: Kupiłem (relatywnie) tani używany rower na potrzeby ujeżdżania go _na wiosce_, pod wieloma względami pierwszy taki dla mnie, jak również pierwszy z takich, do jakich aspiruję &mdash; karbonowa szosa na osprzęcie ze średniej półki. Poza kilkoma rzeczami jakie są oczywiste, jak waga roweru, mam też kilka przemyśleń na temat utrzymania sprzętu przez ludzi.
---

Kupiłem (relatywnie) tani używany rower na potrzeby ujeżdżania go _na wiosce_, pod wieloma względami pierwszy taki dla mnie, jak również pierwszy z takich, do jakich aspiruję &mdash; karbonowa szosa na osprzęcie ze średniej półki. Poza kilkoma rzeczami jakie są oczywiste, jak waga roweru, mam też kilka przemyśleń na temat utrzymania sprzętu przez ludzi.

![Demon na świeżo](https://storage.googleapis.com/public.zgodowie.org/images/demon-na-swiezo.jpg)

Rower na zdjęciu to Trek Domane 4.5, model z roku 2014. Specyfikacja obejmuje znaczną część grupy Shimano Ultegra R6800 (wyjątkiem są zaciski hamulcowe i montowana fabrycznie kaseta 11-32 z grupy 105 R7000 oraz tania pozagrupowa korba 50/34) oraz karbonową ramę z systemem amortyzacji IsoSpeed, na aluminiowych kołach Bontrager Race o wewnętrznej szerokości 17 mm. Rower w rozmiarze 58 ma kierownicę o szerokości 44 cm, zewnętrzne prowadzenie linek i stosunkowo wygodne siodło. Wersja 4.5 jest pośrednią między Domane 4 na Tiagrze R4700 a Domane 5 na pełnej Ultegrze R6800. Kupiłem go z płasko-zatrzaskowymi pedałami Shimano PD-M324, na mocno już zużytych oponach Continental Gatorskin 25 mm.

Pierwsza przejażdżka przez 8 km od poprzedniego właściciela do domu była jak do tej pory jedyną, ponieważ postanowiłem jednak doprowadzić go do normalnego stanu, zanim zacznę go w ogóle użytkować. Kupiłem go z zamysłem wywiezienia go na _na wioskę_ i pozostawienia tam, ale do tego i tak bedę musiał go odpowiednio przygotować, co się wiąże ze specyfiką _okolicy wioski_. Na razie mogę powiedzieć tyle, że rower toczy się fantastycznie, doskonale hamuje na suchym, jest cudownie lekki i zrywny (pomimo tego, że nie ma _wyścigowego charakteru_), tak że następnym moim nabytkiem będzie nie co innego, jak właśnie karbonowa szosa _endurance_ podobnego rodzaju jak Demon. Nawet spod sterty problemów trapiących ten rower daje się dostrzec, jak fajnie się na nim jeździ. Geometrią odpowiada Trabantowi, może nawet jest jeszcze trochę bardziej _relaxed_, bo rozmiar 58 jest tak właściwie na granicy dla mnie, mógłbym się również przymierzać do 60.

## Stan: o krok od opłakanego

W skrócie mówiąc, rower ma zajeżdżony napęd. Trudno mi teraz powiedzieć od jak dawna nie był regularnie użytkowany, ale zdaje się że użytkownik był świadom stanu napędu. Problemy są nie tylko natury eksploatacyjnej, jak wyciągnięty łańcuch czy pogięty wózek przerzutki, ale również zwykłe codzienne zaniedbania, jak rozregulowana przednia przerzutka, zardzewiałe linki czy sparciałe opony. Z całą pewnością nie jest to stan tzw. _nie wymaga wkładu finansowego_, ale tego byłem świadom od momentu, kiedy zobaczyłem jego zdjęcia w ogłoszeniu. Pewnych rzeczy jednak nie było widać, na szczęście okazały się dotyczyć rzeczy _wymiennych_, które i tak po jakimś czasie ulegają zużyciu. Niestety plan zmieszczenia się w kwocie 400 zł z naprawami już legł w gruzach i chyba nie skończy się na 600, a że robię _dla siebie_, to na pewno nie będę próbował przyoszczędzić. W sumie nawet to już zaszalałem i zamiast kupić tylko wózek na wymianę kupiłem całą przerzutkę Shimano 105 R7000.

Wymienione zostaną opony, znaczna część napędu oraz trochę _drobnicy_. Co się da ogarnę tym co mam dostępne pod ręką, no ale na niektóre rzeczy będę jednak musiał wydać konkretne pieniądze.

### Plan prac

Plan prac jest nieco szerszy, niż tylko wymiana zużytych elementów, a jest to związane ze specyfiką użytkowania i moją anatomią.

![Demon półnagi](https://storage.googleapis.com/public.zgodowie.org/images/demon-polnagi.jpg)

O oponach wspomniałem, wymienię je na tanie Continental Ultra Sport III o szerokości 28 mm, bo tyle przyjmie zacisk hamulcowy (w ramę i widelec prawdopodobnie weszłoby 30 mm, może nawet 32 mm). Podoba mi się jak jeżdżą w Trabancie, w karbonowym Demonie na pewno będą jeździć co najmniej tak samo fajnie.

Linki i pancerze: wjadą Jagwire _ze średniej półki_, linki nierdzewne i szlifowane, pancerze z teflonem i smarowane. Sprawdzają się w Trabancie. Dodatkowo leworęczny poprzedni właściciel zamienił stronami hamulce, żeby mu się zgadzało z motocyklem, pierwszy raz się z czymś takim spotkałem. Będzie trochę więcej dłubania i koszt wzrósł o nowe pancerze, może nie jest to jakoś niezwykle dużo, ale wydać trzeba.

W zakresie napędu wymienię łańcuch i kasetę, na szczęście mam te części zakupione kiedyś _od majfrenda_, miałem je odsprzedać po tym jak mi się zmieniła koncepcja na Trabanta, ale na szczęście jeszcze nie wystawiłem na OLX, więc będą jak znalazł. Dodatkowo wymienię całą przerzutkę tylną na pochodzącą ze 105 R7000. Motywem jest to, że 105 ze średnim wózkiem obsługuje kasety o zakresie 11-34, a nie 11-32 jak obecnie założona Ultegra R6800, a to będzie ważne ze względu na to, że wioska położona jest w górach Abruzji, więc _babciowe przełożenie_ 1:1 będzie jak najbardziej mile widziane. Zębatki korby wyglądają całkiem nieźle, więc prawdopodobnie nie będę musiał niczego z nią robić, ale w razie potrzeby mam dwublatową korbę _od majfrenda_ z zębatkami 46/30, przy okazji może sprawdzę czy przednia przerzutka obsłuży takie małe tarcze. Jak nie, to kolejny wydatek, a przy okazji może sprawię sobie korbę z ramionami 170 mm, żebym miał _tak samo jak w Trabancie_.

Drugim miejscem gdzie będą poważniejsze wymiany jest kokpit. Kierownica o szerokości 44 cm jest znacząco za szeroka dla mnie, powinienem mieć 40 cm, najwyżej 42 cm. Tu jak na razie nie będzie większych wydatków, bo na początek wstawię oryginalną kierownicę od Trabanta, która ma 42 cm. Do tego _owijka od majfrenda_ i powinno wystarczyć. Klamki Ultegry są bardzo przyjemne w używaniu, ergonomia jest na doskonałym poziomie, a to że teraz trochę ciężko chodzą wynika z zardzewiałych linek. Być może kupię jedynie nowe pokrywy, chociaż nawet od strony estetycznej te oryginalne nie wyglądają źle. Ot, zwyczajne, klamki Ultegry po 10 latach użytkowania.

### I co, to już?

Jak na razie budżet już został nieznacznie przekroczony, do tego zapłaciłem 175 zł za nową przerzutkę zamiast 30 zł za sam wózek.

| Element | Kwota |
| --- | --- |
| ogumienie | 160 |
| łańcuch + kaseta | 160 |
| linki + pancerze | 60 |
| kierownica | 50 |
| owijka | 50 |

Jest 480 zł, z wózkiem byłoby 510, z nową przerzutką będzie 650. Nie spodziewałem się problemu z przerzutką, również stan linek okazał się o wiele gorszy niż zakładałem. Gdyby nie to, że sporo części już mam, to stawiałoby to pod znakiem zapytania sensowność całego przedsięwzięcia (zapłaciłem za ogumienie, linki i pancerze, resztę mam albo używaną, albo kupioną niegdyś do innych projektów). Brałem pod uwagę to, że nie wszystko zostanie naprawione używając oryginalnych części, jak również to, że niektóre części będą _z odzysku_.

## Ludzie, wy tak jeździcie?!

Tym co mnie zastanawia jest to, że osoba użytkująca ten rower przez pewnien czas wiedziała, że jest on w kiepskim stanie, że napęd jest rozregulowany, że linki są zardzewiałe. To że opony są sparciałe również było widać, a jednak użytkownik **nic z tym nie zrobił**. Ani w domu, ani w serwisie. Problem z hałasującym łańcuchem na rozregulowanej przerzutce został _rozwiązany_ w ten sposób, że użytkownik jeździł tylko na małym blacie, gdzie hałas ten występował w dużo mniejszym stopniu (ale przez zardzewiałe linki nie działało trymowanie przerzutki, więc i tak był głośny na niektórych przełożeniach). I co? Ten rower 10 lat temu kosztował około 9 tys zł, więc wcale nie tak mało, po czym właściciel go zajeździł &mdash; po 10 latach nadal jest w nim ten sam napęd, z którym wyjechał z fabryki. Na szczęście to co najważniejsze, czyli rama jest w dobrym stanie, do tego koła i część komponentów też, więc nie ma tragedii, ale to nie jest widok, który cieszy serce, bo jazda na rowerze powinna sprawiać przyjemność, a nie przypominać walkę w błocie z anakondą. Pani która w imieniu męża sprzedawała mi ten rower twierdziła, że _mąż uwielbia jazdę na rowerze_. Ja raczej śmiem w to wątpić, bo mało co jest równie nieprzyjemne jak jazda na klekocie takim jak Demon w obecnej chwili.

No ale ok, już jest u mnie i dostanie drugie życie. Jeszcze przejedziemy razem wiele wspaniałych kilometrów.
