---
title: Shenanigans down the road
pubDate: 2024-03-17T17:10:09+01:00
tags:
    - rower
    - madeinchina
    - tanio
    - aliexpress
description: W [jednym z wcześniejszych postów](/blog/2024/02/sensah-oh-mah) wspominałem o zawiłościach "zgodności komponentów różnych producentów z systemem Shimano Road" po tym, jak deklaratywnie zgodna z tym systemem przerzutka tylna _nie-Shimano_ nie dogadywała się z deklaratywnie zgodną z tym systemem klamką _nie-Shimano_. Zainspirowało mnie to do bliższego przyjrzenia się temu _kto z kim i jak mocno_. Wnioski z eksperymentu nie są budujące, choć w swoim ogólnym wydźwięku pod pewnym względem wypadają całkiem pocieszająco.
imageUrl: https://storage.googleapis.com/public.zgodowie.org/images/przerzutki-8s.jpg
---

W [jednym z wcześniejszych postów](/blog/2024/02/sensah-oh-mah) wspominałem o zawiłościach "zgodności komponentów różnych producentów z systemem Shimano Road" po tym, jak deklaratywnie zgodna z tym systemem przerzutka tylna _nie-Shimano_ nie dogadywała się z deklaratywnie zgodną z tym systemem klamką _nie-Shimano_. Zainspirowało mnie to do bliższego przyjrzenia się temu _kto z kim i jak mocno_.

Wnioski z eksperymentu nie są budujące, choć w swoim ogólnym wydźwięku pod pewnym względem wypadają całkiem pocieszająco.

![Dwie z trzech](https://storage.googleapis.com/public.zgodowie.org/images/przerzutki-8s.jpg)

Na powyższym zdjęciu widać dwie z trzech sprawdzonych w cyklu tego eksperymentu przerzutek. Nie wzięła w nim udziału przerzutka Microshift R8, ponieważ z doświadczenia już wiedziałem, że z testowaną klamką działa źle &mdash; gwoli przypomnienia chodziło o to, że nie udało się ustawić prawidłowego indeksowania przełożeń, co się objawiało hałasowaniem łańcucha na jednej z częściej używanych zębatek. Przerzutka pracowała idealnie z klamką Microshift.

## Testowy setup

Wszystkie przerzutki były testowane z klamkami Sensah Reflex, których producent deklaruje zgodny z Shimano uciąg linki 2:1.

![Reflex](https://storage.googleapis.com/public.zgodowie.org/images/sensah-reflex-shifters.png)

W teście wzięły udział przerzutki:

-   Sensah Reflex
-   L-TWOO R3
-   Shimano Claris RD-R2000-GS

Przerzutki L-TWOO i Sensah mają deklarowany przez producentów zasięg zębatek do 32T, lecz nieoficjalnie _mówi się na internetach_, że obsługują kasety do 34T. Przerzutka Shimano z wózkiem GS oficjalnie obsługuje kasety 34T. Na bębenku założona jest kaseta [Microshift CS-H081 11-34T](https://www.microshift.com/models/cs-h081-11-34t/). Nu, pajechali.

Przerzutka Sensah Reflex nie obsługuje _czysto_ kasety z zębatką 34T. Na najniższym przełożeniu przy maksymalnym dokręceniu _śrubki B_ łańcuch z największym trudem (i z chorym zgrzytaniem) wchodził na zębatkę i na pewno nie zdecydowałbym się jeździć z takim systemem. Za to indeksowanie to cud, miód i orzeszki, każde z pozostałych 7 przełożeń wchodziło jak złoto. Z kasetą 32T nie byłoby najmniejszych zgrzytów, jakkolwiek nawet wtedy nie zdecydowałbym się na tę przerzutkę z powodu jej _jednorazowości_ &mdash; obie rolki wózka są nitowane na stałe.

Przerzutka L-TWOO R3 obsługiwała kasetę 34T bez większych zgrzytów (chociaż wyraźnie _na styk_), ale również sprawiała problem z prawidłowym indeksowaniem przełożeń. Ten sam rodzaj problemu co z przerzutką Microshift, chociaż objawiał się na innej zębatce kasety. Ogólne wrażenie _techniczne_ pozytywne, przerzutka lekka i w miarę sztywna.

Pełną _zgodność z systemem Shimano Road_ wykazała za to przerzutka [Shimano Claris RD-R2000-GS](https://bike.shimano.com/pl-PL/product/component/claris-r2000/RD-R2000-GS.html), co chyba dla nikogo nie jest żadnym zaskoczeniem, bo raczej właśnie tego po niej należałoby się spodziewać. Przełączanie jest gładkie i miękkie, o wiele łagodniejsze niż w przypadku kombo Microshift (przerzutka + klamka), **niemalże** każde przełożenie jest dobrze zaindeksowane i dostępne bez zgrzytów zarówno _od dołu_ jak i _z góry_. A skąd to _niemalże_? Ano dlatego, że jednak idealnie nie jest, zdarza się, że któreś z przełożeń wchodzi _pośrednio_ i nie ma reguły które to, raz dwójka, raz trójka, częściej _z góry_ niż _z dołu_. Nie jestem pewien co jeszcze mógłbym zrobić i czy wymiana klamek na oryginalne coś by poprawiła. W ramach eksperymentu wymienię linkę przerzutki na _normalną_ (Jagwire), bo ta którą dostałem z klamką jest jakaś dziwna, w każdym razie na pewno nie jest gładka. Czy to wpływa na zmianę przełożeń? Na pewno. Czy poprawi sytuację? Trudno powiedzieć. Ponieważ rower jest _jednostką eksperymentalną_, to zdecydowanie wymiana klamek na oryginalne Shimano nie wchodzi w grę.

## Do brzegu

Czas na konkluzję i jak wcześniej wspomniałem nie jest ona szczególnie budująca. Deklarowana _zgodność systemowa_ jest co najwyżej deklarowana. W rzeczywistości nie jest z nią tak różowo, bo jakkolwiek _w ogóle działać_ to będzie, to jednak w sposób daleki od ideału.

A co z tego eksperymentu wynika pocieszającego?

Przerzutka jest najtańszym elementem układu napędowego (ok, niech będzie że po lince i pancerzu). W przypadku grup _dla zwykłych ludzi_ (8, 9, 10&ndash;rzędowych, może i 11&ndash;rzędowa 105 się załapie) różnice w cenie _chińskiej myśli technicznej_ i oryginału Shimano nie są aż tak wielkie. Dla 8&ndash;rzędowych było to 90 zł za Clarisa, 57 zł za Sensah i 66 zł za L-TWOO, więc powiedziałbym, że całkiem znośnie. Dla porównania różnica w cenie za komplet klamek pomiędzy Clarisem i Reflexem to ponad 150 zł (w przypadku Sory różnica zbliża się do 350 zł!) i ważniejsze wydaje mi się to, że te właśnie komponenty jednak są zgodne w ramach systemu, bo ewentualna wymiana klamek na _ryżowy zamiennik_ po bezpowrotnym uszkodzeniu nie będzie aż tak bardzo bolesna dla kieszeni niż kupowanie oryginałów. W tym sensie wnioski są do pewnego stopnia pocieszające &mdash; poważna kraksa niekoniecznie będzie oznaczała wizję pożegnania się z wagonem pieniędzy, bo za umiarkowaną kwotę da się doprowadzić rower do w miarę sensownego, używalnego stanu.

Kolejny wniosek jest taki, że w przypadku przerzutki nie ma co szukać dziwnych oszczędności, bo w ramach jednej grupy zgodność klamki z przerzutką będzie dobra, ale już w ramach systemu raczej tylko z przerzutką Shimano. Próbując przycebulić wkraczamy na grząskie bagno i nikt nie usłyszy krzyku, gdy ono nas zacznie wciągać.

## Wniosek na przyszłość

Obecna konfiguracja Trabanta nie jest jego ostateczną. W pudełku z częściami _na przyszłość_ leżą już klamki Sensah Ignite do grupy 2&times;9, przerzutka L-TWOO R5, mam również oryginalne części Shimano Sora: korbę 50/34T i przednią przerzutkę FD-R3000. Zamówiłem również tylną przerzutkę RD-R3000-GS ze średnim wózkiem, gdyby jednak nieoficjalna deklaracja obsługi kaset 11-34T przez _dzieło chińskiej myśli technicznej_ ponownie okazała się na wyrost (oficjalnie max rozmiar kasety to 11-32T). Odpuściłem sobie przerzutkę Sensah Ignite, bo również jest nitowana i na pewno bym jej nie używał.

Maszyna eksperymentalna pełną gębą.
