---
title: Sole, mare, vacanze!
pubDate: 2024-07-28T18:59:52+02:00
tags:
    - włochy
    - abruzja
imageUrl: https://storage.googleapis.com/public.zgodowie.org/images/s-venanzio-2.jpg
description: Trochę cicho tu ostatnio, bo mamy sporo _przyżyciowych_ rzeczy na głowie. Tajemnicą jest poliszynela, że mamy upodobanie w południowej Europie. Zaczęliśmy wkrótce po tym jak się poznaliśmy od zwiedzania Apulii, która spodobała się nam bardzo, bardzo. Potem była próba odnalezienia się w Attyce w Grecji, na Costa Blanca w Hiszpanii i na Sycylii (nie do końca udane), aż wreszcie zapadliśmy na dobre w Abruzji i tam znaleźliśmy w pewnym sensie dom. W nawet kilku sensach.
---

Trochę cicho tu ostatnio, bo mamy sporo _przyżyciowych_ rzeczy na głowie. Tajemnicą jest poliszynela, że mamy upodobanie w południowej Europie. Zaczęliśmy wkrótce po tym jak się poznaliśmy od zwiedzania Apulii, która spodobała się nam bardzo, bardzo. Potem była próba odnalezienia się w Attyce w Grecji, na Costa Blanca w Hiszpanii i na Sycylii (wszystkie one nie do końca udane), aż wreszcie zapadliśmy na dobre w Abruzji i tam znaleźliśmy w pewnym sensie dom. W nawet kilku sensach.

![Wąwóz św. Wenantego](https://storage.googleapis.com/public.zgodowie.org/images/s-venanzio-2.jpg)

Od dłuższego czasu chodził nam po głowie pomysł, żeby urządzić sobie _drugi dom_ w cieplejszej okolicy Europy. Mieć miejsce, żeby oderwać się od naszej polskiej szaro-burości jesiennej i zimowej na kilka dni lub tygodni, bez limitów i bez naporu terminów. Mieć dom wakacyjny, w dowolnym rozumieniu _wakacji_.

## Pierwsze, drugie i trzecie koty

Z pewnych względów najbardziej predestynowana do tego była Grecja _kontynentalna_, ale szybko się okazało, że to wyjątkowo trudny temat, i nie chodzi tylko o ceny nieruchomości (w Grecji zdecydowanie nie jest tanio). Nie mając możliwości poświęcenia poszukiwaniom odpowiedniej uwagi i właściwej ilości czasu temat Grecji odpuściliśmy. Specyfika tamtejszego rynku wymaga, by być tam osobiście w momencie poszukiwań, bo okazje pojawiają się z nienacka, gdy tylko rozejdzie się wieść, że ktoś chce kupić dom / mieszkanie. Wtedy też ceny doznają cudownego urealnienia, ale jest to proces mogący trwać nawet kilka tygodni, jeżeli nie miesięcy. Ja mogłem sobie na to pozwolić, ale moja partnerka nie, trzeba było spróbować czegoś mniej wymagającego.

Potem wyskoczyliśmy na krótko do Hiszpanii na Costa Blanca i tam spodobało się nam bardzo. Język z grupy romańskiej, a więc zasadniczo mi bliski, cywilizacyjnie bardziej Europa od Grecji, ładnie urządzone nadmorskie miasteczka. Ceny nieruchomości w tamtej okolicy szybko nas otrzeźwiły, nie mieliśmy wielkich szans kupić tam niczego sensownego w naszym budżecie. Okolica _bogata kolarsko_ i pełna możliwości zarabiania dla nas obojga, ale jednak finansowo poza naszym zasięgiem. Z żalem musieliśmy odpuścić temat.

![Jeszcze raz św. Wenanty](https://storage.googleapis.com/public.zgodowie.org/images/s-venanzio-3.jpg)

W tym czasie również eksplorowaliśmy okolice południowych Włoch. Trochę Apulii, gdzie było pięknie i drogo, oraz trochę Sycylii, gdzie było nie mniej pięknie, może trochę taniej, ale niezbyt przyjemnie (ostatnia rzecz jaką mogę powiedzieć o Sycylijczykach to że są _sympatyczni_). Przypadkiem trafiliśmy na YT na kilka filmików z okolic środkowych Włoch, Abruzji i Molise i na początek postanowiliśmy przyjrzeć się bliżej tamtym okolicom, a w zanadrzu mieliśmy jeszcze Kalabrię jako region _trudniej dostępny z Warszawy_ (później okazało się to nie takim całkiem bezsensownym założeniem). W Molise urzekły nas ceny nieruchomości, a w Abruzji... W Abruzji urzekło nas wszystko.

## From Abruzzo with ❤

![Plaża w Pescarze](https://storage.googleapis.com/public.zgodowie.org/images/plaza-pescara.jpg)

Ceny nieruchomości są znośne. Nie jest aż tak tanio jak w Molise, ale wciąż są to kwoty przystępne. Rynek jest obszerny, wybór jest duży, na każdą potrzebę znajdzie się oferta w odpowiednim budżecie. Poza większymi miejscowościami, jak L'Aquila, Pescara, Chieti czy Ortona, albo centrami kulturalnymi jak Sulmona czy kurortami jak Vasto ceny są zdecydowanie zachęcające. Okolica jest świetnie skomunikowana zarówno z Rzymem, jak i z lokalnym lotniskiem w Pescarze. Tym jednak co w Abruzji zachwyca, jest piękno przyrody, tego jest tam w opór. Są przecudowne plaże nad Adriatykiem, ciągnące się wzdłuż całego Costa dei Trabocchi. Niecałą godzinę drogi od wybrzeża są góry wraz z narciarskimi kurortami jak Rocarasso, w tym najdalej na południe w Europie wysunięty lodowiec. Abruzja to region o największej powierzchni chronionego krajobrazu we Włoszech i to widać na każdym kroku. Do tego wyjątkowo serdeczni i mili mieszkańcy, przyjazna atmosfera i ten _luzix_, którego wszędzie szukam.

> Super pogoda, wspaniałe plaże, majestatyczne góry, pyszne jedzenie i doskonałe wino. Albo jestem w raju, albo tuż obok.
>
> &mdash; <cite>ja, ponad wszelką wątpliwość</cite>

![Rzeka Aterno w wąwozie św. Wenantego](https://storage.googleapis.com/public.zgodowie.org/images/s-venanzio-1.jpg)

Od strony _roweringowej_ również jest słodko. Jest kilka słynnych podjazdów, które występują w kolejnych edycjach Giro d'Italia, jak Campo Imperatore czy Blockhaus. Są przepiękne trasy szosowe wśród gór między licznymi jeziorami. Są świetne trasy szutrowe jak Wolf's Lair, jak również imprezy _rowerzystowskie_, które ściągają wielu uczestników, jak [Abruzzo Trail](https://abruzzotrail.it/) czy [Nova Eroica Gran Sasso](https://eroica.cc/en/nova-eroica-abruzzo), nie wspominając o Giro d'Italia, które chyba zawsze zahacza o te okolice. Jest gdzie jeździć, jest co podziwiać, jest gdzie walczyć i gdzie zwyciężać. I wreszcie jest gdzie przywozić ludzi, żeby mogli w tym wziąć udział, co w pewnym sensie daje perspektywy na jakieś źródło utrzymania, gdyby nagle okazało się że już dłużej z programowania nie daje się związać końca z końcem.

![Widoki z Pennapiedimonte](https://storage.googleapis.com/public.zgodowie.org/images/pennapiedimonte.jpg)

Szukaliśmy naszego miejsca po obu stronach Maielli, zarówno od wschodu w okolicy Casoli, jak i od zachodu w okolicy Sulmony. Widoki z Pennapiedimonte zatykały dech w piersiach, ale to właśnie po zachodniej stronie parku narodowego masywu Maiella, w dolinie rzeki Aterno, nieco na północ od Sulmony spodobało się nam na tyle, że pojechaliśmy tam raz, potem drugi raz (wkrótce pewnie kolejny raz) i weszliśmy w poważne rozmowy o zakupie nieruchomości. Dwupokojowe mieszkanie zajmujące piętro niedużego domu, z widokiem na masyw Sirente i dolinę Aterno, Via Tiburtina niemalże spod drzwi, godzina na plażę, Campo Imperatore i Blockhaus w zasięgu jednodniowej wycieczki _multimodalnej_ (z krótką podróżą lokalnym pociągiem) oraz powrót z [Cammino di San Benedetto](https://www.camminodibenedetto.it/) (Monte Cassino!) w jeden dzień jazdy na rowerze... Wspominałem już o truflach? Właśnie tam zbiera się ich najwięcej w całych Włoszech. Do tego jesienią lasy są pełne grzybów. Lokalne wino to Montepulciano d'Abruzzo, Trebbiano i Pecorino. Nawet jeżeli nie jest to raj, to w każdym razie bardzo blisko.

![Mo](https://storage.googleapis.com/public.zgodowie.org/images/mo-w-pennapiedimonte.jpg)

Wierzę że będzie się tam nam dobrze żyć. Nawet jeżeli nie na stałe, to przez dużą część roku.

## Post Scriptum

Słówko o wspomnianej wcześniej _trudnej dostępności z Warszawy_ i to się tyczy również wielu innych miejsc w Europie, a nie tylko Włoch. W okolicy gdzie mieszkamy obecnie są 2 lotniska, Chopina w Warszawie i lotnisko w Modlinie. Z lotniska Chopina operują rózni cywilizowani przewoźnicy, natomiast w Modlinie panoszy się Ryanair. Ryanair do marca 2024 miał linię z Modlina do Pescary, ale z powodu jakichś niesnasek z samorządem województwa mazowieckiego postanowili ograniczyć operacje z Modlina i pod nóź poszło m. in. połączenie do Pescary. Z kolei Kalabrię obsługuje lotnisko Lamezia-Terme, na które z Polski również lata tylko Ryanair (i tylko z Krakowa, podobnie jak teraz do Pescary). Doświadczenie z tegorocznej wiosny każe mi nie opierać żadnych planów na dostępności połączeń tego przewoźnika, co jako jedyną pewną opcję dostania się w okolice np. Scalei pozostawia lotnisko w Neapolu i prawie 3 godziny jazdy samochodem. Sytuacja daleka od pożądanej, a likwidacja połączenia do Pescary dodatkowo obniżyła atrakcyjność zarówno Molise, jak i południowej oraz wschodniej Abruzji. Z rzymskiego lotniska Fiumicino będziemy mieć około 180 km / 2 godziny jazdy i to jest do zniesienia. W Hiszpanii Costa Blanca leży w połowie drogi między popularnymi lotniskami w Walencji i Alicante (do każdego z nich po ok. 100 km), za to w Grecji w ogóle trudno jest się dostać w jakiekolwiek inne miejsce niż Ateny i Saloniki (lub wyspy, ale te nas nie interesowały ani przez chwilę). Jeżeli ktoś zamierza kilka razy w roku podróżować między Polską a swoim _wakacyjnym domem_ to jest to czynnik który warto jest wziąć pod uwagę już na etapie określania przybliżonej lokalizacji tego wymarzonego miejsca.
