---
title: Imieniny listopada na Aliexpress
imageUrl: https://i.imgur.com/cOCSuLoh.png
tags:
    - aliexpress
    - madeinchina
    - rower
    - trabant
pubDate: 2023-11-11T16:11:26+01:00
description: 11 listopada chiński serwis zakupowy Aliexpress urządza spore promocje. Jeżeli ktoś planuje sobie coś kupić, to warto jest tak wycyrklować, żeby wstrzelić się w ten dzień, bo zniżki są konkretne.
---

11 listopada chiński serwis zakupowy Aliexpress urządza spore promocje. Jeżeli ktoś planuje sobie coś kupić, to warto jest tak wycyrklować, żeby wstrzelić się w ten dzień, bo zniżki są konkretne.

![Listonosz zawsze dzwoni dwa razy](https://i.imgur.com/cOCSuLoh.png)

Jak kazdy przeciętny _kolarzysta_ szybko zorientowałem się, że **rowering to nie są tanie rzeczy**. Poczynając od szmat, przez wszystkie mniej lub bardziej niezbędne akcesoria, a kończąc na częściach rynek bezlitośnie wysysa ogromne kwoty z konta i trzeba sobie z tym jakoś radzić, jeżeli nie chce się pójść z torbami. I jakkolwiek badziewnie by to nie wyglądało, to najlepszym sposobem na to żeby dostać więcej ciastka za te same pieniądze jest _cebuling u źródła_, czyli w Chinach. Welcome to Aliexpress!

## Szoping sprii

Przy okazji 11.11 pozwoliłem sobie lekko zaszaleć, kupiłem również kilka rzeczy które oględnie mówiąc nie są mi w tej chwili potrzebne, ale kiedyś tam zostaną wykorzystane. Czego będę oczekiwał w ciągu najbliższych 3 tygodni?

![Blat do Trabanta](https://i.imgur.com/CR4GaC5h.png)

Blat 46T do Trabanta, pasujący do korby od Clarisa R2000 2&times;8. Oryginalnie jest tam tradycyjny kompakt 50/34, a ja chcę trochę zmniejszyć obciążenie na dużym blacie, więc założę koło zębate tej samej wielkości, jaką mam w GRX400 w Boreyszy i jaka doskonale się sprawdza w naszych warunkach na tyle, że praktycznie nie muszę używać małego blatu. Wszystko po to, by było jeszcze bardziej rekreacyjnie.

![Napęd do Dżajanta](https://i.imgur.com/wIIZWwDh.png)

![Korba do Dżajanta](https://i.imgur.com/kqadGJEh.png)

![Blat do Dżajanta](https://i.imgur.com/ANAyZL5h.png)

Przerabiając Dżajanta na _najlepszą wersję samego siebie_ postanowiłem zacząć od przerobienia jego napędu z 3&times;6 na 1&times;9. Z powodu marnego działania oryginalnego zestawu przedniej przerzutki Shimano C050 oraz manetki SRAM GripShift X3 i tak efektywnie działał on jako 2&times;6, przy czym w warunkach moich płaskopolskich wykorzystywałem tylko 2-3 przełożenia na średnim blacie i jedno na dużym, a w ogóle nie używałem najmniejszego blatu. _Po nowemu_ z przodu będzie blat 44T, a z tyłu kaseta 12-36 i sądzę że tyle mi wystarczy. Były i inne plany przerobienia napędu, ale odpadły po chwili przemyślenia: 2&times; bo ostatnio dopiekło mi regulowanie przedniej przerzutki w Trabancie, a &times;10 z powodu cen łańcuchów i kaset &mdash; nie wiedzieć czemu kosztują one prawie dwa razy więcej niż do napędów dziewięciobiegowych.

Przerzutkę wziąłem ze średnim wózkiem, który obsłuży kasetę do 42T &mdash; jeżeli wciąż będzie mi zbyt twardo z pierwotnym napędęm, to zmienię zębatkę z przodu na 42T, a kasetę na bardziej _rozstrzeloną_ dopiero w ostateczności.

![Speed!](https://i.imgur.com/og39OuTh.png)

Jeżeli przy stosunkowo lekkiej kadencji 75 rpm na najtwardszym przełożeniu będę miał 36 km/h na rowerze służącym jako _miejska dojazdówka_, to naprawdę nie będę tego sobie poczuwał za porażkę. Z wykresu wynika, że najczęściej używanymi przełożeniami będą 4, 5 i 6, z dostatecznym zapasem na podjazd pod któryś z okolicznych wiaduktów lub jeszcze bardziej spacerowe tempo.

Słówko jeszcze o tarczach marki Deckas &mdash; powszechnie uważa się je za wyrób jakościowy, który wytrzymuje kilka sezonów umiarkowanej eksploatacji i nie stwarza problemów. Są z aluminium, więc nie spodziewam się że wytrzymają 20 lat jak obecne w Dżajancie tarcze korby Sunrace, ale na kilka sezonów niezbyt instensywnej eksploatacji powinny wystarczyć.

![Pomarańczka](https://i.imgur.com/MiOh9dTh.png)

Owijka do Trabanta. A może do Boreyszy? Na wiosnę się zobaczy w którym ona zląduje. Praktycznie przez cały rok jeżdżę w rękawiczkach, więc mam nieco niższe wymagania od owijek, jednak estetyka nadal odgrywa dużą rolę. A przynajmniej w Trabancie będzie ona zmieniana kilkukrotnie.

![Szmaty 1](https://i.imgur.com/KnIxslRh.png)

![Szmaty 2](https://i.imgur.com/OQeyHD1h.png)

Szmaty. Ani dobre, ani złe, po prostu tanie. W roku 2023 jeździłem w ciuchach do MTB, dopóki nie schudłem na tyle, żeby nie wyglądać w obcisłych rzeczach jak _miś kuleczka w lajkrze_. Te czasy są już przeszłością, w roku 2024 będę śmigał w normalnych szmatach. A że 4 sztuki? Mam już obcykane, że 4 komplety koszulka + bibsy + czapeczka to jeden wsad do mojej pralki, więc potrzebuję razem 6 kompletów, a dwa już mam.

![Klamkomanetki na 9s](https://i.imgur.com/b7HSLx4h.png)

![Przerzutka 9s](https://i.imgur.com/5Os1P2hh.png)

Te dwie rzeczy wpadły raczej z rozpędu (i dla zaspokojenia pokusy), niż z rzeczywistej potrzeby, bo napęd Trabanta na 2&times;9 będę przerabiał prawdopodobnie dopiero po przyszłym sezonie, ale nie mogłem sobie odmówić widząc _takie tłuste promki_. Co do wyboru klamkomanetek &mdash; psioczyłem na systemy z jedną dźwignią _do wszystkiego_, ale jednak postanowiłem dać sobie szansę, może będzie mi łatwiej do tego przywyknąć, niż do systemu Microshiftu z przyciskiem _na zewnątrz klamki_ (z systemem L-TWOO z przyciskiem od wewnętrznej strony nawet nie będę się mierzył, bo tylko w jednym przypadku do niego dosięgam).

Przerzutka L-TWOO R5 jest jedyną masowo dostępną na Aliexpress, która ma rolki przymocowane do wózka śrubami, a nie nitami, przez co żadna z konkurencyjnych Micronew i Sensah nie daje możliwości wyczyszczenia rolek. Cena całego urządzenia zbliżona do 70 zł sugeruje raczej, że w takim przypadku należałoby je wymienić w całości, ale bardzo mocno kłuje mnie to w mój _zmysł ekologiczny_, który nakazuje mi zepsute urządzenia naprawiać, a nie wymieniać. Nawet jeżeli kosztują _psi pieniądz_.

## Dygresja

Jestem człowiekiem, któremu hobby zwykle wystarcza na około 10 lat. Poprzednim było gotowanie piwa (i rzeczywiście tyle mniej-więcej to trwało), obecnym zdają się stawać rowery jako narzędzia rozrywkowe. Mam nadzieję, że wystarczy mi to na kolejne kilka lat.
