---
title: Dżajant - resurrection
pubDate: 2023-12-24T14:11:57+01:00
tags:
    - rower
    - giant
    - diy
description: Plan na zimę 2023/24 zakładał zrobienie z mojego Dżajanta "najlepszej wersji siebie, edycja 2023" i mając właśnie to na względzie kupiłem sporo rzeczy zarówno od majfrenda, jak i w kraju. Gwoździem programu miała być wymiana napędu z archaicznego 3x6 na 1x10 (lub opcjonalnie 1x9, na to również się przygotowałem, chociaż bardziej przypadkiem niż z zamysłem), a do tego rower miał zostać odchudzony o kilka kilogramów. Nie obyło się bez przygód i kompromisów.
imageUrl: https://i.imgur.com/IBiTmpGh.jpg
---

Plan na zimę 2023/24 zakładał zrobienie z mojego Dżajanta _najlepszej wersji siebie, edycja 2023_ i mając właśnie to na względzie kupiłem sporo rzeczy zarówno _od majfrenda_, jak i w kraju. Gwoździem programu miała być wymiana napędu z archaicznego 3&times;6 na 1&times;10 (lub opcjonalnie 1&times;9, na to również się przygotowałem, chociaż bardziej przypadkiem niż z zamysłem), a do tego rower miał zostać odchudzony o kilka kilogramów. Nie obyło się bez przygód i kompromisów.

![Oh, hai...](https://i.imgur.com/IBiTmpGh.jpg)

Gdy już wszystkie zakupione rzeczy dotarły i upewniłem się, że o niczym nie zapomniałem, zacząłem od demontażu roweru i wyrzucenia tego, co się nie przyda, a nie da się sprzedać. Jednymi z najcięższych rzeczy okazały się bagażnik (półtora kilograma!), blokada koła (kilogram) i... stopka (pół kilograma!). Wyrzuciłem również zmatowiałe aluminiowe błotniki.

Wymiana napędu pociągnęła za sobą również wymianę kół na nowe, obowiązkowo tylne (przejście z wolnobiegu na kasetę), a przednie dla zachowania estetyki. Do nowych kół założyłem nowe opony (szerokie szosowe semi-slicki), a po zamontowaniu ich w ramie okazało się, że nowe koła są... luźne. Przyszły z niedokręconymi szprychami, dość poważnie zcentrowane. Założyłem je, ale rower w takim stanie nie nadaje się do jazdy. Niby gotowe, ale jednak nie do końca. Do listy zakupów dopisałem centrownicę i klucz do szprych, do kół powrócę gdy zamówione rzeczy do mnie dotrą. Pierwsza z rzeczy których się nie spodziewałem, a okazało się że też ta mniej kłopotliwa.

![Begin](https://i.imgur.com/evlh38sh.jpg)

Wymiana suportu na hollowtech okazała się wyjątkowo mało problematyczna (w odróżnieniu od Trabanta...) &mdash; poprzedni serwisant tego roweru zrobił doskonałą robotę i nawalił wszędzie tyle smaru, że miski odkręciły się bez większego oporu. Jedynym problemem okazała się krzywo wkręcona śruba ramienia korby, ale i to nie było jakoś szczególnie kłopotliwe, trochę kombinowania i ramię udało się zdjąć.

![Skucha!](https://i.imgur.com/FYHDS3th.png)

Montaż napędu zacząłem od 10-biegowego L-TWOO A7. Po założeniu przerzutki okazało się, że coś z nią jest nie do końca w porządku, bo pantograf opierał się o największą zębatkę kasety 42T (_majfrend_ twierdził, że obskoczy 50T?!; producent nie jest aż tak optymistyczny i podaje 42T). Możliwe że z powodu geometrii mojej starej ramy nawet 42T będzie poza zasięgiem możliwości obsługi. Przykręciłem przerzutkę _z przedłużaczem_ (coś w stylu goatlink) i problem opierania się o zębatkę ustąpił, za to ujawnił się inny, dużo poważniejszy - pantograf opierał się o szprychy koła! Nie było to wynikiem złej regulacji limitów przesunięcia, tylko prozaicznego skrzywienia haka przerzutki. A poważniejsze jest to dlatego, że hak w tym modelu jest częścią ramy, więc nie da się go wymienić, a prostowanie będzie bardzo kłopotliwe i obardczone dużym ryzykiem. No nic, rower i tak przez kilka dni nie będzie jeździł z powodu nie dokończonej roboty z kołami, więc do listy zakupów dopisałem _ten wihajster do prostowania haków_. Kolejna rzecz, i to wcale nie tania. A ponieważ _wihajster_ będzie podróżował do mnie z Chin i dotrze w połowie stycznia, to na próbę zmieniłem napęd na 9-biegowy L-TWOO A5, w którym skrzywienie haka daje efekt tylko nieco większego hałasu na najmniejszej zębatce kasety, więc po wycentrowaniu kół będę mógł zabrać rower na jakikolwiek test.

![Blisko, blisko](https://i.imgur.com/4LTr2OKh.jpg)

Hamulce wymieniłem na nowe Alivio z powodów estetycznych, przebiegło to bez większych sensacji. Pomylił mi się jeden ze starych kawałków pancerza i nowy uciąłem za krótki, na szczęście zostało trochę zapasu i miałem czym uratować sytuację. Do tego założyłem nowe, ergonomiczne chwyty &mdash; na próbę, czy mi się będzie z nimi wygodnie jeździło, bo są mało przyjemne w dotyku i w razie czego wymienię je na trochę lepsze.

Po dwóch dniach roboty rower niestety tylko wygląda, bo wciąż nie nadaje się jeszcze do jeżdżenia. Jeżeli uda mi się wyprostować hak, to ponownie spróbuję z 10-biegowym napędem i kasetą 42T, bo taki był pierwotny zamysł, ale wydaje mi się, że do roli _miejskiego śmigacza_ wystarczy mi 9 przełożeń z kasetą 12-36T od Alivio, a jeżeli napęd A7 będzie nadal sprawiał problemy w Dżajancie, to trafi do innego projektu, bo już widzę że mi się to spodobało.

![Następny](https://i.imgur.com/wPFM3CJh.png)

Dość powiedzieć, że spojrzałem nawet na OLX co tam ciekawego jest w okolicy, chociaż następna w kolejce jest zaprzyjaźniona miejska damka Giant Cosmo, w której coś złego dzieje się z napędem. Ale mnie się już oczy świecą do kolejnego projektu...
