---
title: Projekt Triban RC120
pubDate: 2023-10-15T19:03:00+02:00
tags:
    - rower
    - decathlon
    - projekt
draft: true
---

W ramach _projektu zimowego_ kupiłem najtańszy sensowny rower szosowy z Decathlonu, Triban RC120 Disc. Po promocjach i zniżkach kosztował mnie 2500 zł i mając o nim sporo informacji postanowiłem zrobić z niego _nosiciela sakw_ na przyszłe sezony.

![Triban RC120 Disc](https://i.imgur.com/nmFBVvWh.jpg)

Na początek w rowerze zostanie wymieniona jedyna rzecz która jest w nim _zła_: wkład suportu. Rower sprzedawany jest z bardzo dziwnym wkładem na kwardat, który ma gwintowane fragmenty zrobione... z plastiku. Co się z tym zaczyna dziać już po kilkudziesięciu kilometrach to nie trzeba dużej wyobraźni, żeby sobie unaocznić. Dlatego zanim w ogóle zacznę na nim jeździć (nawet w celach testowych), to wymienię mu wkład na normalny wkład Shimano na HT2, a do tego dostanie korbę z grupy Shimano Sora R3000, którą udało mi się okazyjnie nabyć. Najprawdopodobniej również wymienię największą tarczę korby z 50T na 46T, co odpowiada zwyczajowem rozmiarowi dużego blatu w szutrówkach (mam taki w Boreyszy i bardzo mi odpowiada). Oryginalnie jest 48T, więc jeżeli będę chciał zostać przy 50T to możliwe że również będę musiał wymienić łańcuch, ale wszystko to nie są jakieś wielkie wydatki.

Zanim wyruszę nim na dłuższą wycieczkę z sakwami prawdopodobnie będę również potrzebował przyjrzeć się możliwości poprawienia sprawności hamulców. Czy wymienię je na mechaniczne wielotłoczkowe, czy hydrauliczne uruchamiane linką - taką decyzję zapewne podejmę po krótkiej eksploatacji z oryginalnymi zaciskami z fałszywym tłoczkiem. Opinie o nich są raczej dobre, ale testujący nie obciążali roweru jakoś szczególnie &mdash; a ja lekki nie jestem, do tego dojdzie jakieś 25 kg bagażu, tak że limit 120 kg zostanie osiągnięty. Zanim pojadę gdzieś dalej z sakwami na pewno sprawdzę działanie hamulców pod zbliżonym obciążeniem.

Inną często modyfikowaną rzeczą w tym rowerze są opony &mdash; wiele osób wstawia do nich opony o szerokościach spotykanych w szutrówkach, jak 37c, jednak o tym pomyślę dopiero wtedy, gdy przyjdzie czas wymienić te, z którymi go kupiłem. Szerokość 28c jest na tyle komfortowa, by wymiana na szersze nie była pilną potrzebą, chociaż rzeczywiście do przewidzianego typu eksploatacji bardziej pasowałyby szersze, w okolicy 32-33c. Ten rower będzie głównie jeździł po asfalcie, okazjonalnie jedynie zjeżdżając na drogi _utwardzone czymś innym_, ale wciąż utwardzone.

## No to w końcu ile?!

Na początek 300 zł, bo tyle kosztowała mnie korba i suport. Jeżeli łańcuch okaże się za krótki a ja będę chciał zostać przy tarczy 50T, to kwota wzrośnie do 350 zł, a jeżeli będę chciał wymienić tarczę na mniejszą, to wzrośnie do 370 zł, bo mniej-więcej 70 zł kosztuje wymienna tarcza do korby szosowej Shimano Claris. W sumie dopóki nie zacznę dłubać z hamulcami to moje koszty nie powinny przekroczyć 3000 złotych &mdash; wiele osób narzekało na owijkę i siodło, ale to są sprawy indywidualne i jeszcze nie wiem czy się na te zmiany zdecyduję. Niestety zmiana hamulców czy opon znacząco przekroczy te zakładane 3000 zł, ale pocieszam się, że będzie finansowana już w następnym, 2024 roku, więc również z nowego budżetu.

Kwota 3000 zł nie pojawiła się przypadkowo, ponieważ taki był mój pierwotnie zakładany budżet na ten rower. Rozważałem również zakup roweru używanego, ale mało który z dostępnych miał to, co dla mnie miało kluczowe znaczenie &mdash; punkty mocowania bagażnika oraz możliwość montażu stałych błotników, jednocześnie będąc rowerem typowo szosowym z kategorii _road+_, czyli z możliwością założenia choćby trochę szerszych niż typowo szosowe opony (najczęściej 25c). Z kolei z nowych mało który _wszystkomający_ mieścił się również w kwocie, jaką zamierzałem na ten rower wydać, bo były to _bieda-szutrówki_ na szosowych grupach osprzętu, jednak cały czas wyceniane drożej z powodu mody na gravele. W tej sytuacji nawet wybór między _pierwszym_ a _drugim_ był między dwoma rowerami z Decathlonu: RC120 i RC120 GRVL, ale to co wnosiła wersja szutrowa nie było dla mnie warte prawie 1000 zł więcej (możliwość montażu jeszcze szerszych opon i tylna przerzutka z dodatkowym napinaczem łańcucha), a niektóre rzeczy praktycznie go dyskwalifikowały (napęd 1x10). Tak samo jak w szosowym RC120 byłaby konieczna wymiana suportu i dodatkowo również kierownicy, bo oryginalna ma szerokość 44 cm, a maksymalna dla mnie to 42 cm i przy szerszej bolą mnie ręce.

## A po co to komu

Moim celem (nie wiem jeszcze czy w roku 2024 czy 2025) jest przejechanie trasy z Lizbony do Santiago de Compostella, początkowo szlakiem Euro Velo 1, a następnie Camino Portugues. Kilka lat temu planowałem przejść pieszo odcinek z Porto do Santiago na moje 50-te urodziny, jednak los pokrzyżował moje plany za pomocą pandemii SARS-CoV-2 i musiałem odłożyć to na później. Teraz powracam do rzeczy, których nie zrealizowałem.
