---
title: Marzec na Costa Blanca
pubDate: 2025-03-21T14:08:34+01:00
tags:
    - hiszpania
    - costablanca
    - rower
description: Po [czterech dniach podróży samochodem i promem](/blog/2025/03/4-dni-w-podrozy) dotarliśmy na Costa Blanca przy pięknej, wiosennej pogodzie. Szybko jednak okazało się, że rzekome _340 słonecznych dni w roku_ w 2025 wypada kiedy indziej niż w marcu. Już następnego dnia zaczęło padać i od tamtej pory przez tydzień mieliśmy więcej dni deszczowych niż słonecznych. Sytuacja zaczęła się poprawiać, ale postępy wiosny wciąż są co najwyżej nieśmiałe.
imageUrl: https://storage.googleapis.com/public.zgodowie.org/images/mirador.jpg
---

Po [czterech dniach podróży samochodem i promem](/blog/2025/03/4-dni-w-podrozy) dotarliśmy na Costa Blanca przy pięknej, wiosennej pogodzie. Szybko jednak okazało się, że rzekome _340 słonecznych dni w roku_ w 2025 wypada kiedy indziej niż w marcu. Już następnego dnia zaczęło padać i od tamtej pory przez tydzień mieliśmy więcej dni deszczowych niż słonecznych. Sytuacja zaczęła się poprawiać, ale postępy wiosny wciąż są co najwyżej nieśmiałe.

![Mirador](https://storage.googleapis.com/public.zgodowie.org/images/mirador.jpg 'Mirador niedaleko, ale podjazd był morderczy')

Bynajmniej nie oznacza to, że cały czas kisłem i nawet nie dane mi było wyjść raz na rower! W weekend mieliśmy bardzo przyjemne okienko z dużą ilością słońca i niewielkim wiatrem, co pozwoliło mi śmignąć parę kilometrów. Szybko też okazało się, że to co odwzorowuje trenażer w żaden sposób nie przystaje do rzeczywistości i moja kondycja nie pozwoli mi się zmierzyć z choćby odrobinę bardziej stromymi podjazdami.

Pierwszego dnia zbyt strome okazało się 14% na podjeżdzie do punktu widokowego na zatokę i wioskę w której mieszkamy. Faktycznie, 14% to jest bardzo stromo, no ale też nie da się ukryć, że po zimie nie mam wiele pary w nogach, a moja wytrzymałość jest pod psem. Dlatego na następny dzień wziąłem sobie dłuższy dystans z mniej stromym (i krótszym!) podjazdem, który jednakowoż także okazał się zbyt stromy. 11% to również okazało się za dużo, i to pomimo że zimą na trenażerze _objeżdżałem_ takie trasy bez większych problemów. Już wcześniej miałem wątpliwości co do wiarygodności odwzorowania obciążenia na trenażerze, ale teraz to już się okazało oczywiste.

![Najlepszy dzień z całego tygodnia](https://storage.googleapis.com/public.zgodowie.org/images/hardly-sunny-cala-blanca.jpg 'Welcome to sunny Costa Blanca!')

Kolejne pochmurne, zimne i deszczowe dni dały mi dużo czasu na to, by się zastanowić nad sobą i moim podejściem do jazdy na rowerze. Czy ja w ogóle się do tego nadaję? A może powinienem się ograniczyć do długich, płaskich odcinków z minimalnymi podjazdami? Nie wiem, nie mam pojęcia. Na pewno nie mogę ufać swoim _wynikom_ z jazd na trenażerze, bo tam 12% było zaledwie męczące, ale na pewno nie wybijało mi tętna poza 135 bpm, a tutaj już pierwszego dnia zobaczyłem na liczniku tętno 150!

Na najbliższe przejażdżki zaplanowałem sobie trasy z podjazdami nie przekraczającymi 8-9%, z założeniem że o ile tylko poczuję że jest zbyt stromo, to zrobię sobie wolne od jazdy i podejdę na nogach prowadząc rower. Czy spadnie mi od tego korona? Sądzę że wątpię, i tak stosunkowo mało się przejmuję tym jak wyglądam. Ostatecznie jeżdżę tylko po to, by mieć z tego przyjemność.

Będzie czas się przekonać na ile to wynika z _zimowego zastania_, a na ile ze zwykłego braku kondycji. Przede mną cała wiosna i początek lata tutaj, a potem od połowy czerwca przez miesiąc wcale rowerowo nie łatwiejsza Abruzja wokół naszej Moliny. Tymczasem w Hiszpanii pogoda wciąż w kratkę i weekendy bynajmniej nie zapowiadają się jakoś bardzo mocno rowerowe, więc poprawa kondycji także nie będzie systematyczna. A miało być tak pięknie!
