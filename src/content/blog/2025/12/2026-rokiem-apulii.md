---
title: 2026 rokiem Apulii?
pubDate: 2025-12-01T13:04:31+01:00
tags:
    - rower
    - włochy
    - bikepacking
    - demon
    - domane
    - endurance
    - trek
imageUrl: https://storage.googleapis.com/public.zgodowie.org/images/kosciol-nad-morzem.jpg
description: Rok 2025 był rokiem, kiedy odkryłem turystykę rowerową. Dwie kilkudniowe wycieczki wiosną i jesienią rozbudziły mój apetyt na rowerowe przygody w ładnych miejscach, przez co plany na przyszłoroczne wyprawy są jeszcze bardziej bardziej ambitne. Spróbuję jeździć jeszcze więcej, jeszcze dalej i w jeszcze ciekawsze miejsca.
---

Rok 2025 był rokiem, kiedy odkryłem turystykę rowerową. Dwie kilkudniowe wycieczki wiosną i jesienią rozbudziły mój apetyt na rowerowe przygody w ładnych miejscach, przez co plany na przyszłoroczne wyprawy są jeszcze bardziej bardziej ambitne. Spróbuję jeździć jeszcze więcej, jeszcze dalej i w jeszcze ciekawsze miejsca.

![Latarnia morska](https://storage.googleapis.com/public.zgodowie.org/images/latarnia-morska.jpg 'Latarnia morska, gdzieś między Marche i Abruzją')

Z tymi "jeszcze ciekawszymi" miejscami to chwilowo założenie trochę na wyrost, bo nie mam pojęcia jak ostatecznie będzie. Miałem pewne uwagi co do _atrakcyjności widokowej_ trasy wzdłuż Adriatyku, a tymczasem co najmniej jedna z wycieczek będzie kontynuacją trasy BI-6 Ciclovia Adriatica &mdash; a może nawet obie?

Ostatecznie mój plan na wschodnie wybrzeże Włoch obejmuje przejechanie całej trasy od Triestu przy granicy ze Słowenią aż do Santa Maria di Leuca na włoskim _finis terrae_, ale skoro zacząłem od kawałka _przy domu_, to dalej też będę ją zwiedzał po kawałku, starając się jak najlepiej wykorzystać włoską sieć połączeń kolejowych oraz możliwości dojazdowe, jakie zapewnia mi centralne położenie bazy. Z jednej strony &mdash; baza jest _w środku Włoch_, no ale to również oznacza że wszędzie jest jednakowo daleko. Zupełnie tak samo jak z moją lokalizacją w Polsce, pomijając całe _zapieranie dechu w piersiach_ przez Apeniny w Abruzji. Trochę problematyczne może być dojechanie z Pescary do Triestu (Trenitalia pokazuje mi 9 godzin jazdy z kilkoma przesiadkami...), ale raczej nie będę się upierał na kolejności pokonywania różnych odcinków i skupię się na południu Włoch, bo i tak sporo tam zostanie do objechania &mdash; półwysep Gargano, Salento, Tarent, Matera w Basilikacie i całe Molise, jak również kiedyś planowałem odwiedzić klasztor na Monte Cassino oraz polski cmentarz wojskowy, co też pewnie będzie kilkudniową wycieczką.

![Sirente we mgle](https://storage.googleapis.com/public.zgodowie.org/images/sirente-we-mgle.jpg 'Sirente w jesiennej mgle')

A oprócz tego do objechania pozostają szerokie połacie Abruzji i Molise. Krótka przejażdżka do Scanno rozbudziła apetyt na objechanie masywów Monte Greco i Monte Genzana oraz masywu Maielli, a każda z tych wypraw zajmie mi dzień albo dwa. Do zwiedzenia pozostają duże obszary pobrzeża adriatyckiego w prowincjach Pescary i Teramo, kraina wina i oliwek.

W kontekście zabytków zwykłem mawiać, że jednego ludzkiego życia nie wystarczy, żeby zwiedzić całe Włochy, ale w przypadku _roweringu_ jest dokładnie tak samo. Trochę utrudnia to, że Włochy są _dłuższe niż szersze_, więc pomimo mniejszej powierzchni od Polski osiągnięcie końca kraju wymaga pokonania znacznie dłuższej trasy. Póki co skupię się raczej na części południowo-wschodniej oraz centrum, wykorzystując nadarzające się okazje do przejażdżek i zwiedzania. Z niecierpliwością czekam kiedy pogoda w Apeninach stanie się znośna na tyle, żeby nie musieć ogrzewać naszego biednie ocieplonego domku przez całe zimne noce &mdash; tej wiosny nastąpiło to już w początkach marca i liczę na to, że i w nadchodzącym roku będzie podobnie.

A po drodze będę musiał jeszcze kupić samochód, żeby tam dojechać.
