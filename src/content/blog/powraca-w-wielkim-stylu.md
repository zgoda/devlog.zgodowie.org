---
title: Strona powraca w wielkim stylu
pubDate: 2023-10-14T16:27:00+02:00
author: Jarek
tags:
    - blog
    - personal
    - rower
---

Po 2,5 roku _leżenia odłogiem_ postanowiłem przywrócić do życia Devlog. Jeszcze nie do końca wiem co z nim zrobię, ale przez ten czas trochę się w moim życiu zmieniło, więc również strona będzie miała nieco inną tematykę, choć wciąż jakoś związaną z branżą w której pracuję &mdash; oraz z moimi hobby. Na pewno w pewnej mierze będzie polem do eksperymentów.

![Pum pum pum](https://i.imgur.com/UyhIWexh.jpg)

## A co się zmieniło?

Dla ustalenia kontekstu, w kwietniu 2021 roku jeszcze mieliśmy pandemię SARS-CoV-2. Następowało stopniowe rozluźnianie ograniczeń życia społecznego, ale wciąż mieliśmy stan epidemiczny. W lipcu 2021 roku po wielu miesiącach kiśnięcia na wiosce udałem się w moją pierwszą podróż międzynarodową &mdash; na Węgry, aby odwiedzić 3 winiarskie regiony: Szekszard, Somlo i Mor. W sierpniu ponownie wróciłem na Węgry na kilka dni na [festiwal Bor, Mamor, Benye](https://tokajwineregion.com/event/bor-mamor-benye-2021/) w regionie Tokaju. A potem przyszła jesień i sprawy potoczyły się wyjątkowo szybko.

Przestałem gotować piwo. Po wyprowadzce z obszernego domu na wsi nie chciało mi się już wracać do gotowania w ciasnej kuchni w bloku i fermentowania po partyzancku w dziwnych temperaturach, licząc po cichu na to, że _drożdże sobie poradzą_. Wynika to również z tego, że przestałem pić piwo. Nie żeby mi ono przestało smakować, co to to nie, po prostu mi się już nie chce, bliższe moim upodobaniom stało się wino, a następnie z powodów zdrowotnych postanowiłem też ograniczyć spożycie alkoholu do minimum.

Wyprowadzka nastąpiła z powodu znaczących zmian w życiu osobistym, z których również w konsekwencji wynikło to, że później związałem się z inną partnerką. Przeprowadziłem się do miasta na obrzeżach Warszawy i zamieszkałem w niezbyt dużym, za to bardzo wygodnym mieszkanku na jednym ze starszych osiedli. Mam przytulną sypialnię, praktycznie urządzoną kuchnię i prawie pusty pokój dzienny, w którym najczęściej tylko suszy się pranie i stoją stojaki na rowery.

Stojaki na rowery pojawiły się w pokoju wtedy, gdy stałem się właścicielem drugiego roweru. Pierwszy z moich rowerów kupiłem sobie wczesną wiosną 2022 roku, żeby szybciej pokonywać nieco ponad kilometrową trasę między mieszkaniami moim i mojej partnerki. Tak bardzo mi się spodobał _rowering_, że po roku zakupiłem drugi rower - _siutrówkę_ Romet Boreas 2 na osprzęcie Shimano GRX400, po po kolejnych kilku miesiącach kolejny, który ma mi od przyszłego sezonu służyć do _sakwiarstwa_, którego jednym z elementów ma być wyprawa do Portugalii, by przejechać [trasą Euro Velo 1](https://en.eurovelo.com/ev1/portugal) odcinek z Lizbony do Porto, a następnie z Porto do św. Antoniego z Compostelli tzw _drogą portugalską nadmorską_. _Szportowo_ się zrobiło.

Po części ta _szportowość_ przyszła wraz z poprawą samopoczucia po rzuceniu palenia jesienią 2021, a po części pojawiła się gdy poczułem się lżej gdy wiosną 2023 przeszedłem na niskowęglowodanowy styl żywienia i natychmiast w niezbyt szybkim ale stałym tempie zaczęła mi spadać waga. Po około 6 miesiącach _nieżarcia cukrów_ moje BMI zbliża się już do dolnej granicy nadwagi, a mam nadzieję że to nie koniec.

![Boreysza](https://i.imgur.com/2jcXznYh.jpg)

Przez kilka miesięcy rozkręcałem mój roweryzm, założyłem sobie konto na Stravie, przejechałem na Boreyszy ponad 1000 km (w tym [moją pierwszą trasę 100 km](https://www.strava.com/activities/9861592904)) i nawet pokusiłem się o samodzielne serwisowanie moich rowerów.

<div class="strava-wrapper"><div class="strava-embed-placeholder" data-embed-type="activity" data-embed-id="9861592904"></div><script src="https://strava-embeds.com/embed.js"></script></div>

W tej chwili, w związku z rychłym przybyciem kolejnego roweru, [poszukuję nowego właściciela](https://www.olx.pl/d/oferta/giant-allrounder-2003-CID767-IDVNxnJ.html) dla mojego Dżajanta, który pomimo dojrzałego wieku jest wciąż rowerem całkiem żwawym i cały czas utrzymywanym w stanie zdatnym do codziennej eksploatacji.

![Dżajant](https://i.imgur.com/XDk0Lfhh.jpg)

Na poletku spraw osobistych spoglądam w przyszłość z umiarkowanym optymizmem. Życie uczuciowe w rozkwicie, finansowo nie ma tragedii, stan zdrowia zdaje się powoli lecz systematycznie poprawiać. Jeżeli miałoby mi czegokolwiek brakować, to czasu by wszystkim się zająć w tempie które mi teraz najbardziej odpowiada, czyli bez pośpiechu i bez poganiania. Może wtedy udałoby mi się ruszyć z budową czegoś, co pozwoliłoby mi codziennie oglądać ładniejszy krajobraz.

![Mmmmmmm](https://i.imgur.com/LZxHesEh.jpg)

No ale wszystko w swoim czasie.
