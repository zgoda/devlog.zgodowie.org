---
title: Ultras
pubDate: 2023-10-19T18:16:38+02:00
tags:
    - rower
    - ultramaraton
description: Which way bike man?
imageUrl: 'https://i.imgur.com/6mL0SPSh.jpg'
draft: true
---

Być może powinienem ograniczyć kontakt z niektorymi ze znajomych, ale pierwszym pytaniem po zakupie szutrówki było: _to kiedy startujesz?_ Po chwili dopiero skojarzyłem, że chodzi o ultramaraton rowerowy. Czy to na pewno takie oczywiste powiązanie?

![Kolarstwo romantyczne](https://i.imgur.com/6mL0SPSh.jpg)

Otóż nie zamierzam startować w żadnym wyścigu, na pewno nie na tym etapie mojego _roweringu_. Sam swoje kolarstwo zaliczam do kolarstwa romantycznego, moim celem jest jeżdżenie, oglądanie, docieranie w nowe miejsca i oddawanie się przemyśleniom podczas jazdy. Nigdzie tam nie ma miejsca na przekraczanie swoich granic, stawianie sobie nowych celów, sprawdzanie swoich możliwości, więc i startowanie w różnych wyścigach nie przynosi niczego, co miałoby dla mnie wartość. Moim obecnym celem jest dojechać rowerem z Lizbony do św. Jakuba z Compostela i na tym polegają moje ambicje _przekraczania granic_ &mdash; to nie są granice wydolności mojego organizmu, tylko granice mojej duchowości. Rower nie jest tu narzędziem, tylko środkiem transportu, który ma mnie dowieźć w ciekawe miejsce, dostarczyć przyjemności z fizycznej aktywności (dopamina i serotonina) oraz endorfin po zakończeniu.

## Więcej, lepiej, taniej

Cieszy mnie, że [tych wyścigów jest dużo](https://kalendarzrowerowy.pl/). Są, bo jest takie zapotrzebowanie &mdash; kilka lat temu to samo było z zawodami triathlonowymi, gdy nagle wybuchła popularność tej dyscypliny, nie było tygodnia, by gdzieś nie odbywały się zawody, na niektóre trzeba było się rejestrować z wielomiesięcznym wyprzedzeniem! Ultramaratony rowerowe są zapewne łatwiejsze do zorganizowania od triathlonów (w końcu to _monoathlon_, rowerzyści nie potrzebują pływać, chyba nawet wolą nie pływać), więc też lista od kwietnia po październik wypełnia wszystkie weekendy, a w niektóre odbywa się nawet więcej niż jedna impreza! Tym niemniej nie mam duszy ściganta, nie czuję potrzeby rywalizacji. Moje postępy w dostateczny sposób unaoczniają mi statystyki ze Stravy czy Garmina, ale i tak najważniejsze jest dla mnie moje samopoczucie po przejażdżce.

![Od świtu do zmierzchu](https://i.imgur.com/hs7NlxLh.jpg)

W kontekście samopoczucia to największą różnicę czuję przy krótkich, półtoragodzinnych przejażdżkach po jakieś 35 kilometrów. Jestem w stanie śmignąć taką krótką trasę ze średnią prędkością ok. 22 km/h, z tętnem _zasadniczo_ poniżej 130 (mam kilka podjazdów po drodze...) i nie czuć się po tym złachany &mdash; biorę prysznic, przebieram się w cywilne ciuchy i mam do dyspozycji całą resztę wieczoru. No i z tego _półtorej godziny_ co i raz wychodzi coraz to więcej i więcej kilometrów. Gdybym chciał sobie trochę podbić średnią prędkość, to nie startowałbym spod bloku, tylko po wyjechaniu z osiedla, ale jakoś nie dostrzegam sensu. Przy dłuższych trasach, na które mam czas tylko w weekendy, średnia i tak zwykle jest niższa, bo mając w perspektywie kilka godzin jazdy zazwyczaj zmniejszam intensywność (tętno poniżej 120) i robię więcej przystanków. To co odczuwam, to dużo mniejszy stopień zmęczenia po powrocie do domu. To odczucie poprawy kondycji jest bardzo budujące, szczególnie dla kogoś kto przez poprzednie kilkadziesiąt lat przejawiał wyraźną niechęć do jakiegokolwiek wysiłku fizycznego. No i przez cały czas mam wspomnienie męczarni, jaką kiedyś było dla mnie przejechanie rowerem 12 km z Czubajowizny do Wołomina.

To że w tej chwili nie czuję potrzeby żeby się _sprawdzać_ w ultramaratonach rowerowych, to oczywiście nie znaczy, że nigdy tego nie zrobię, ani nawet że jestem temu przeciwny &mdash; bynajmniej!
