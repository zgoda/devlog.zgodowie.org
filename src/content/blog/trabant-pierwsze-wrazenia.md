---
title: Trabant - pierwsze wrażenia
pubDate: 2023-11-01T17:10:48+01:00
tags:
    - rower
    - trabant
draft: true
description: Pierwsze wrażenia po kilku kilometrach przejażdżki nowym rowerem. Czy będą z niego ludzie?
imageUrl: https://i.imgur.com/NZh1t7gh.jpg
---

Po odebraniu roweru ze sklepu (i paru poprawkach regulacyjnych) urządziłem sobie krótką przejażdżkę wieczornymi ulicami, żeby zebrać kilka wrażeń i ustalić co jest pilnego do zrobienia. Rower potwierdził pokładane w nim nadzieje, okazał się stabilny i lekki w prowadzeniu, a zakres koniecznych poprawek i przeróbek raczej niewielki. A przynajmniej taki był na pierwszy rzut oka, bo jak zwykle życie zweryfikowało plany.

W stanie _gotowym do jazdy_ odbierany ze sklepu rower miał źle ustawione klamkomanetki (odchylenie na zewnątrz o kilka stopni powodowało u mnie ból nadgarstków już po kilku minutach) i to właściwie wszystko, bo wysokość siodła oczywiście trzeba już sobie ustawić samemu. W komplecie były 2 lampki i dzwonek, więc w rzeczy samej rower był wyposażony tak, że można nim legalnie wyjechać na ulicę. Oświetlenie może nie było z tych najlepszych, ale przynajmniej mandat nie groził. Dokupiłem do niego torebkę podsiodłową z multitoolem i łyżkami do opon w zestawie i ruszyłem do domu.

![Reset in progress](https://i.imgur.com/NZh1t7gh.jpg)

Pomimo katalogowo wyższej masy niż Boreysza (o prawie kilogram!), rower sprawia wrażenie dużo lżejszego, zarówno podczas jazdy, jak i zwyczajnie unosząc go w rękach. Na drodze prawdopodobnie wynika to z węższych opon (szosowe 28 mm vs. szutrowe 37 mm), ale nie mam pojęcia czemu ten dodatkowy kilogram jest zupełnie niewyczuwalny w rękach. Rower przyspiesza żwawo, choć demonem szybkości bym go nie nazwał. Zmiana przełożeń _w stylu Microshift_ wymaga przyzwyczajenia - w klamkomanetkach Shimano dżwignia pod klamką zrzuca przełożenie na twardsze, w MS robi się to małą dźwigienką z zewnętrznego boku klamki, z kolei w MS ta dźwignia służy do zrzucania przełożenia na lżejsze, co w Shimano robi się przez naciśnięcie w bok samej klamki. Przez około 30 minut jazdy nie weszło mi to w odruch i przed każdą zmianą przełożenia musiałem się chwilę zastanawiać. Niestety cena nowych klamkomanetek do Clarisa R2000 czyni wizję wymiany zupełnie nieopłacalną, to byłoby około 1/4 wartości całego roweru. Inne chińskie systemy również nie przypominają Shimano: L-TWOO też ma przycisk do przerzucania na twardsze przełożenie z boku, tyle że od wewnętrznej strony (podobnie jak w Campagnolo), Sensah ma tylko jedną dżwignię do wszystkiego (podobnie jak SRAM), więc właściwie sytuacja jest patowa. Będę się musiał przyzwyczaić. Ergonomicznie lepiej mi się obsługuje klamkomanetkę Microshift, bo nie wymaga ona dużego zakresu ruchu prawej dłoni (tylna przerzutka i tylny hamulec), a ja po złamaniu kości nadgarstka mam problem z ruchliwością w tym stawie. Kolejne ograniczenie _starego dziada_.

Sama zmiana przełożeń wykonuje się _zadowalająco_. Być może zespół napędowy z czasem się ułoży i będzie się zachowywał nieco bardziej kulturalnie, bo taki całkiem świeży jest dość twardy i przenoszeniu łańcucha na kasecie towarzyszy pewien hałas, którego w Shimano GRX nie uświadczysz. Nic nie chrzęści ani nie zgrzyta, ale jest jednak _głośno_. Przełożenia wchodzą zdecydowanie i mimo wszystko precyzyjnie, więc nie jest źle, ale bardzo dobrze jednak też nie. Jeździć, obserwować.

Podobnie _zadowalająco_ działają hamulce, oczywiście zadowalająco jak na najtańsze mechaniczne hamulce z jednym tłoczkiem. Ich sprawność bym określił jako poziom dobrych v-brake lub przeciętnych hamulców szosowych dual pivot. Zamierzam jeździć z nimi tak długo, jak tylko się da i mam nadzieję że nie zatrują mi życia koniecznością ciągłej regulacji. W razie czego wymienię je albo na mechaniczne wielotłoczkowe, albo na hybrydowe mechaniczno-hydrauliczne.

Niektóre akcesoria czuć że zostały dobrane ze względu na cenę i o tych kilku rzeczach naprawdę można powiedzieć że _feels cheap_: owijka kierownicy i siodło. Owijka jest cienka, twarda i nieprzyjemnie chropowata, a czuć to nawet przez rękawiczki. Z kolei siodło ma wymiary dostosowane do osoby młodszej i mimo wszystko chyba jednak szczuplejszej ode mnie, bo nie daje mi zupełnie podparcia z tyłu, a do tego jest bardzo długie, co dla mężczyzn w moim wieku może już być kłopotliwe. Zapewne skończy się na zakupieniu takiego samego siodła jakie mam w Boreyszy, ono jest teraz dla mnie wzorcem wygody.

![Wygodne siodło!](https://i.imgur.com/Fcrq7ovh.jpg)

Z owijką kierownicy może być trochę więcej zachodu, bo nigdy jej nie wymieniałem i również nie mam wiele doświadczeń z owijkami, więc trudno mi powiedzieć które będą dobre. Przy którymś zamówieniu _od majfrenda_ dołożyłem sobie do koszyka owijkę która miała niezgorsze opinie, a że była tania, to nie szkoda mi będzie jej zepsuć podczas nieumiejętnego zakładania, jeżeli coś pójdzie nie tak. Z czerwonym akcentem, bo nie było pomarańczowego, choć zastanawiałem się też, czy nie wziąć niebieskiego.

![Czarna w kropki bordo](https://i.imgur.com/atU7YJch.jpg)

Kierownica również nie jest wzorem wygody, ale to zapewne w tej chwili jest potęgowane faktem, że w Boreyszy kierownica ma inną geometrię i nie jestem przyzwyczajony do _prostego baranka_. Jeździć, obserwować.

## Pierwsze przeróbki

Tak jak zapowiadałem wcześniej, pierwszą przeróbką jakiej miałem dokonać jest wymiana wkładu suportu na Shimano HT2 (a za tym pójdzie również wymiana korby na zgodną z tym systemem). I tu pojawił się pierwszy problem, który zburzył wizję dokonania zmian _szybko i sprawnie_ - plastikowy gwint wkładu od strony napędowej po około 10 km jazdy wpiekł się tak mocno, że nie udało mi się go wykręcić używając wyłącznie klucza. Walczyłem z tym cały wieczór i ostatecznie po zajechaniu uchwytu klucza we wkładzie odłożyłem sprawę na trochę później, aż skompletuję _wyposażenie specjalne_ (śrubowy skręcacz klucza z wkładem, uch!). Któregoś dnia rano wsiądę na rower i odwiedzę lokalny sklep metalowy &mdash; potrzebuję śruby 8mm z łbem sześciokątnym, dwóch nakrętek i dwóch podkładek o sporej średnicy. W końcu się podda, ale na chwilę obecną mam rozgrzebany rower w stanie nie nadającym się do jazdy, a to trochę deprymująca sytuacja. Na szczęście nie jest to mój jedyny rower, więc jak mnie nagle najdzie ochota na _pokręcenie się_, to będę miał na czym.

Z _drobiażdżków_ innych to wymieniłem oświetlenie na nieco bardziej skuteczną latareczkę _od majfrenda_, zamontowałem uchwyt do licznika i GoPro na kierownicy (w uchwycie na kamerę mam przypiętą latarkę, bardzo wygodna opcja) oraz zmieniłem dzwonek na ciut bardziej stylowy.

![Coś przypomnina?](https://i.imgur.com/olGbAEih.jpg)

Czy on czegoś nie przypomina? Niemożliwe, ten dzwonek kosztuje 10 złotych, a nie 70, nie może być podobny do tego produktu australijskiej firmy, jak jej tam było. W każdym razie dzwoni i nie wygląda jak potwór.

Rower wyposażony był w jakieś proste pedały platformowe, ale oczywiście wymienię je na Shimano SPD, ponieważ u mnie w domu obowiązuje ten system _zaczłapów_, do którego się już przyzwyczaiłem i mam do niego obuwie z przykręconymi blokami. Gdy ostatecznie Trabant zastąpi mi Dżajanta jako _dojazdówka_, wtedy prawdopodobnie wymienię M520 z dwustronnym zaczepem na hybrydy z platformą z jednej strony i zaczepem SPD z drugiej. Trudno powiedzieć kiedy to będzie, bo jakoś nie widzę lasu rąk chętnych do przejęcia Dżajanta.

Kwestię wymiany opon pozostawiam do momentu zużycia się oryginalnego ogumienia. Zapewne zastąpią je jakieś opony o szerokości 32-33 mm w systemie bezdętkowym, ale jakiego typu, to w tej chwili nie umiem powiedzieć. Najbliższy czas pokaże jaki mam model eksploatacji i gdzie ja nim będę jeździł. Dopiero na tej podstawie będę mógł określić jaki typ opon najlepiej się sprawdzi w moim przypadku.
