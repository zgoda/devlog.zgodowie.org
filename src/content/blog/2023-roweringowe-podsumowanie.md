---
title: 2023, roweringowe podsumowanie
pubDate: 2023-12-27T12:52:08+01:00
tags:
    - rower
    - podsumowanie
    - rant
description: Pod wieloma względami rok 2023 był dla mnie rokiem zmian, a jedną z nich był rowering. Co prawda pierwszy rower (Dżajanta) kupiłem wiosną 2022, ale służył mi on tylko do drobnych przejażdżek wokół komina, natomiast regularny rowering zaczął się na dobre od zakupu Boreyszy w lipcu 2023. Na te pół roku spojrzę krytycznym okiem.
imageUrl: https://i.imgur.com/uFjdWfYh.jpg
---

Pod wieloma względami rok 2023 był dla mnie rokiem zmian, a jedną z nich był _rowering_. Co prawda pierwszy rower (Dżajanta) kupiłem wiosną 2022, ale służył mi on tylko do drobnych przejażdżek wokół komina, natomiast regularny _rowering_ zaczął się na dobre od zakupu Boreyszy w lipcu 2023. Na te pół roku spojrzę krytycznym okiem.

![Boreysza jesienny](https://i.imgur.com/wQk42fyh.jpg)

## Motywacja

Do zakupu roweru _wycieczkowego_ skłoniła mnie znaczna zmiana mojego stylu życia, którą wprowadziłem wiosną roku 2023 &mdash; w związku z większą niż przypuszczałem nadwagą przeszedłem na niskowęglowodanowy styl żywienia aby ułatwić sobie chudnięcie. Jak się okazało, spadająca waga przyniosła również znaczną lekkość w poruszaniu się, która zaczęła mnie pchać do coraz dłuższych przejażdżek. Jako _narzędzie do palenia kalorii_ Dżajant sprawdzał się doskonale dzięki sporej wadze i znacznemu oporowi powietrza, ale jednak brakowało mi przyjemności z docierania coraz dalej. Przezwyciężając początkowy sceptycyzm wobec _szutrówek_ zdecydowałem się kupić jeden z tańszych modeli, jakkolwiek wciąż drogi wg mojej _skali drożyzny_.

Jak większość moich kosztownych pomysłów tak i ten opierał się w dużej mierze na liczeniu na łut szczęścia, a to mnie niestety tym razem zawiodło.

## Ignorance is bliss

Nie mając wielkiego pojęcia na temat geometrii rowerów, po przymierzeniu się do rozmiaru L (56 cm) stwierdziłem, że większy będzie lepszy. Pomimo ponad tygodniowych poszukiwań w sklepach Warszawy i okolic, nie udało mi się trafić na egzemplarz w rozmiarze XL (58 cm). Przez ten tydzień przymierzałem inne modele rowerów w zbliżonych rozmiarach i każdy z nich mi pasował, więc niemal w ciemno zamówiłem przez internet rower w rozmiarze XL. Miał być _wszystkomający_ &mdash; i taki był. Napęd _szutrowy_ 2&times;10 ze sprzęgłem, hamulce hydrauliczne, kierownica _z flarą_, klamkomanetki Shimano o niezrównanej ergonomii, wszystko to wydało mi się konieczne do tego, by ciesząc się każdym przejechanym kilometrem wyruszyć na całodniowe wyprawy w nieznane (no, z grubsza).

I tu się ujawnił mój błąd, którego potwierdzenie później znalazłem na stronie, która wylicza różne matematyczne współczynniki z wymiarów różnych elementów ram rowerów. O ile do rozmiaru L rowery tego modelu mają geometrię _komfortową_ (dającą bardziej wyprostowaną sylwetkę), tak w rozmiarze XL staje się ona _sportowa_, a to oznacza bardziej pochyloną sylwetkę, większe obciążenie górnej części ciała podczas jazdy i ogólnie stawia większe wymagania względem przygotowania kondycyjnego jeźdźca.

![2023](https://i.imgur.com/ZS9Rczbh.png)

Którego, jak nie muszę chyba nadmieniać, po latach siedzącego trybu życia nie miałem.

![Jeden z moich ulubionych odcinków](https://i.imgur.com/uFjdWfYh.jpg)

Po kilku miesiącach jeżdżenia udało mi się poprawić kondycję na tyle, by nie dokuczał mi ból podczas jazdy, w celu poprawienia pozycji na rowerze założyłem nieco krótszy mostek i zamontowałem go _odwrotnie_ (z dodatnim uniesieniem). Wszystko to razem doprowadziło do tego, że ostatnie jazdy w roku 2023 były już całkiem przyjemne.

Nauka wyciągnięta z przejść z Boreyszą oraz doświadczenie z przejechanych ponad 1000 kilometrów zostały wykorzystane w całości podczas zakupu Trabanta.

## Dłubbing

Trabant został zakupiony w nieco przewrotnym celu zrobienia z niego tego, czym już częściowo był &mdash; roweru szosowego skrojonego pod moje potrzeby. Od początku najważniejsza w nim była rama i jej _bardzo komfortowa_ geometria, bowiem każda inna rzecz jest w rowerze wymienna, natomiast geometria jest jak widok z okna przy zakupie nieruchomości, jedyny sposób żeby ją zmienić to wymienić ramę na inną. Rower od początku miał być polem do eksperymentów z różnymi konfiguracjami napędów oraz poszukiwania optymalnej funkcjonalności dla konkretnego mojego modelu użytkowania &mdash; raczej _randonneuring_ niż _graveling_, więcej dróg niż bezdroży, jakkolwiek mało uczęszczanych.

Przez pół roku kręcenia się po okolicy na Boreyszy starałem się poznać moje własne potrzeby co do użytkowania roweru. Patrząc na trasy jakimi jeździłem i jakie najbardziej lubię wyszło mi coś pomiędzy _szutrówką_ a _szosą+_ &mdash; rower w 80% szosowy i w 20% terenowy, do poruszania się po nawierzchniach utwardzonych (choć nie zawsze bardzo dokładnie i niekoniecznie asfaltem), nieco szybszy od _szutrówki_, ale oferujący też nieco więcej _terenowej dzielności_ od roweru szosowego, nawet wyposażonego w szersze opony niż standardowe 25 mm. Co mi z tego wyszło?

![Mmm, water!](https://i.imgur.com/NfxgZBxh.jpg)

Rower z jakimkolwiek napędem, który zapewni szeroki zakres przelożeń o niezbyt dużym rozstrzale, np z szosowym (2&times;8, 2&times;9, może w przyszłości 2&times;11), z tarczowymi hamulcami sterowanymi raczej mechanicznie, najchętniej z zewnętrznym prowadzeniem linek, z kierownicą z _szutrówkową flarą_ i na koniec najważniejsze: na oponach o szerokości 34-35 mm typu semi-slick zamontowanymi w systemie bezdętkowym. Karbonowy widelec, a reszta dowolnie, np aluminium. Siodło, owijka, pedały &mdash; takie jak w Boreyszy są super, niczego nie trzeba zmieniać, ale tak naprawdę to kwestia drugorzędna. To co dla użyteczności tego roweru jest kluczowe to komfort jazdy na długim dystansie (na początek niech to będzie około 200 km) i minimum _dzielności terenowej_, która umożliwi przejazd _drogami utwardzonymi niekoniecznie asfaltem_.

I jakkolwiek nie wykluczam w przyszłości typowo _szutrowego_ napędu 1&times;11 (nawet zamówiłem sobie taki _od majfrenda_ i już niedługo do mnie przyjedzie...) to zdecydowanie nie napęd jest tym, co decyduje o przydatności roweru dla moich celów, podobnie jak inne elementy osprzętu.

## A gdybym mógł cofnąć czas?

O te pół roku, zanim kupiłem Boreyszę? Zakładając, że cofnąłbym się w czasie z wiedzą jaką w tej chwili posiadam, to kupiłbym albo któryś z podstawowych modeli _szutrówek_ od wiodących polskich producentów (Romet Aspre 1, Kross Esker 1.0) lub w Decathlonie szutrowego Tribana RC120 GRVL. Każdy z tych rowerów jest dobrą bazą do poprawek, być może Aspre wygląda w tym zestawieniu najlepiej, bo ma koła na sztywnych osiach, ale poza nowoczesnością wiele to w moim przypadku nie wnosi. Dla równowagi Triban ma zarówno koła pod system bezdętkowy, jak i sprzedawany jest z oponami do takiego montażu (jakkolwiek _fabrycznie jest z dętką_), co z kolei poczytuję za duży plus i rzeczywistą zaletę o praktycznym znaczeniu.

![More water](https://i.imgur.com/hRRUxd6h.jpg)

Ale też wcale nie jestem pewien, czy już wiedząc gdzie i jak lubię jeździć kupiłbym _szutrówkę_, ponieważ nawet w wersji _fabrycznej_ Trabant miał wiele z tego, czego dziś oczekuję od _roweru wycieczkowego_. Jakkolwiek opony 28 mm są wciąż typowo szosowe, to już dają trochę więcej terenowej dzielności, tyle ile w wielu przypadkach uznałbym za całkiem wystarczające na początek. Do tego _miły nodze_ napęd z przełożeniem 1:1. A że trzeba w nim parę rzeczy wymienić, w tym niektóre _na dzień dobry_? Nie poczytuję tego za problem. Być może jedynie chcąc wydać większe pieniądze kupiłbym nieco lepiej wyposażoną _szosówkę_, ale prawdę mówiąc w wyższych modelach Tribana nie dostrzegam wartości dodanej, która mogłaby mnie skłonić do szerszego otwarcia portfela. Oczywiście, Shimano 105 jest lepsze od Miscroshifta R8, mieć dostępne 22 przełożenia również jest lepiej niż mieć ich tylko 16. Myślę że bym to rozważył.

## Oby nam się

Rok 2024 już za pasem, więc jeszcze tylko spojrzenie w przyszłość. Z nadzieją na więcej i z ciekawością, co nowego przyniesie. Dokąd dojadę? Ile kilometrów ukręcę? Jakie nowe miejsca odwiedzę?

![Tasty](https://i.imgur.com/JZSb55Ah.jpg)

_Roweringu_ w 2024 roku nie zabraknie, choć na pewno nie wszystkie pomysły okażą się trafione i nie wszystkie wycieczki udane.
