---
title: Sugar Free
pubDate: 2024-01-11T12:31:35+01:00
tags:
    - lowcarb
    - keto
    - żarcie
imageUrl: https://i.imgur.com/95KIqjrh.jpg
description: Wiosną 2023 roku przestałem jeść cukier (ogólnie, a nie tylko sacharozę) i wiele rzeczy od razu stało się prostsze, nie wspominając o tym, że i jednocześnie lżejsze. I o ile dieta ketogeniczna być może nie jest dla wszystkich, tak niskowęglowodanowy styl żywienia już jak najbardziej.
---

Wiosną 2023 roku przestałem jeść cukier (ogólnie, a nie tylko sacharozę) i wiele rzeczy od razu stało się prostsze, nie wspominając o tym, że i jednocześnie lżejsze. I o ile dieta ketogeniczna być może nie jest dla wszystkich, tak niskowęglowodanowy styl żywienia już jak najbardziej.

![Mniam](https://i.imgur.com/95KIqjrh.jpg)

Od początku muszę zaznaczyć, że nie mam przygotowania medycznego, a moje podstawy z zakresu fizjologii człowieka opierają się na rozszerzonym programie nauczania biologii w liceum pod koniec lat 80-tych XX wieku. Pozwala mi to rozumieć istotę procesów biologicznych zachodzących podczas trawienia, ale raczej nie więcej, więc zdecydowanie nie polecam wprowadzania radykalnych zmian w sposobie żywienia bez konsultacji z fachowcami.

## A skąd to tak?

Odkąd tylko pojawiły się szerzej wzmianki o diecie ketogenicznej, to wzbudzała ona kontrowersje. Opierając się na pogłoskach jakoby ten sposób żywienia polegał tylko na jedzeniu mięsa, urobiłem w sobie opinię, że to będzie skrajnie niezdrowe w dłuższej perspektywie, bo przecież _warzywa i owoce to samo zdrowie_. Keto jawiło się jako monotonne i mało urozmaicone, wręcz zniechęcające. Żyjąc w przekonaniu, że ważę ok. 92 kg uważałem, że muszę tylko trzymać się tego stylu żywienia, jaki mam, a wszystko będzie w porządku &mdash; normalne jedzenie, trochę mięsa, trochę nabiału, trochę ryb, trochę owoców, dużo warzyw, naturalne produkty zbożowe i niewielka ilość słodyczy.

Zimny prysznic przyszedł w kwietniu, kiedy już nie mogłem uniknąć stanięcia na wadze i zmierzenia się z rzeczywistością. A rzeczywistość okazała się nieprzyjemna, waga zatrzymała się na 104 kg i nie dało się już dłużej unikać przemyślenia kwestii co ze sobą zrobić. Nie wystarczy _umiarkowana aktywność ruchowa_, ani nawet _większa niż umiarkowana_, bo zwyczajnie za dużo jest na wejściu. Majaczyło mi, że trzeba wejść w tryb deficytu kalorycznego, _dieta ŻM_, te sprawy, ale wtedy znajoma zaproponowała mi, żebym obejrzał parę materiałów braci Rodzeń na temat _żywienia niskowęglowodanowego i ketogenicznego_, bo to może dać jakąś nadzieję na schudnięcie bez codziennej katorgi, w dodatku na trwałe.

Nastąpiło otwarcie oczu.

## Adaptacja

Gdy już decyzja zapadła, to wystarczyło tylko trochę konsekwencji przy wprowadzaniu w życie planu zmiany. Aby zorientować się ile czego właściwie zjadam zacząłem notować posiłki z rozbiciem na makroskładniki (w aplikacji Fitatu, ale jest też wiele innych o podobnej funkcjonalności). Początkowo zmniejszyłem dzienną dawkę węglowodanów do 100 g &mdash; to może niewiele mówić o rzeczywistej ilości w przełożeniu na produkty, ale to mniej-więcej 3 kromki chleba lub 2 średnie ziemniaki. Trzymając się tego limitu w ciągu 2 tygodni udało mi się przemodelować mój jadłospis tak, by wyeliminować z niego pieczywo, produkty zbożowe, kasze, ryż i warzywa korzeniowe. Bolesne było rozstanie z makaronem, potrawami z ziemniaków i pierogami, ale jak trzeba, to trzeba. Po początkowych 2 tygodniach adaptacji zmniejszyłem limit dzienny węglowodanów do ok 50 g, a tyle dziennie dostarczam w warzywach, nabiale i wyrobach mięsnych.

![Fritatta z kurkami](https://i.imgur.com/KyXjUFvh.jpg)

Okazało się to prostsze niż się obawiałem z początku, jednak kosztem spędzania dłuższego czasu w kuchni. Nie dało się już opędzić śniadania paroma kanapkami z serem czy z wędliną, podobnie jak dodatek do obiadu też był bardziej skomplikowany niż gotowane ziemniaki. Nie żeby to było przykre, bo lubię gotować, ale jednak wymaga więcej mobilizacji i również planowania. Z rzeczy które uważam za _żywieniowo dobre_ to na pewno jem więcej warzyw, ryb i owoców morza.

Zdecydowanie nie jest tak, że całkowicie porzuciłem wszystkie źródła węglowodanów, co zresztą widać na niektórych zamieszczonych tu zdjęciach. Latem pozwalałem sobie na niewielkie ilości młodych ziemniaków albo okazjonalnie lody na trasie, jesienią i teraz dopóki udaje mi się utrzymać jako-taki poziom aktywności fizycznej, to od czasu do czasu zjem kilka placków ziemniaczanych. To, co wyeliminowałem prawie całkowicie to sacharoza, fruktoza i syrop glukozowo-fruktozowy, do tego do absolutnego minimum ograniczyłem spożycie zbóż (przede wszystkim pszenicy), bo jednak trudno jest mi usmażyć rybę bez obtoczenia jej w mące &mdash; próbowałem z otrębami i podobnymi, ale to jest okropne w smaku, więc machnąłem ręką, organizm poradzi sobie z dodatkowymi 10 g skrobi.

## Efekt jak na dłoni

Zaskakujące było to, jak szybko przyszły pierwsze efekty. Co prawda początkowy spadek wagi jest związany głównie z utratą nadmiaru wody po obniżeniu poziomu cukru, ale ostatecznie zaczęła mi również schodzić tkanka tłuszczowa, w tym z brzucha, co widać np. po spodniach, które kupiłem sobie pod koniec lata i jesienią 2022 &mdash; są teraz na mnie o dobre 3 rozmiary za szerokie.

![Rypka](https://i.imgur.com/UR8RDRCh.jpg)

Po początkowym szybkim spadku wagi tempo zwolniło i tak pełzając waga ustabilizowała się w okolicach 90 kg. W tym momencie była już późna jesień, co oznaczało zmniejszenie aktywności fizycznej, a to z kolei pociągnęło za sobą całkowitą stagnację, bo nie zamierzałem się zadręczać dodatkową dietą. Próbowałem z siłownią, ale tylko utwierdziłem się w przekonaniu, że to nie dla mnie. Nie pozostało mi nic innego, jak tylko ćwiczyć w domu, no a to jednak jest znacząco mniejsze obciążenie treningowe, niż nawijanie kilometrów na rowerze lub trening pod czyjeś dyktando. Przezwyciężając wszystkie przeciwności wyruszyłem w wirtualny objazd Peloponezu (w aplikacji Tacx Training) i dzięki temu udało mi się przywrócić trend spadkowy. Powoli ale do przodu, w styczniu 2024 jest to 88 kg i do celu jakim jest BMI&lt;25 pozostało już tylko 2 kg. Plan jest taki, żeby nie ogladając się na wskazania wagi utrzymać umiarkowaną aktywność fizyczną, tj. około 200 km w miesiącach zimowych i 400 km miesiącznie od wiosny do jesieni.

A jakież to zdrowotnościowe efekty przyszły wraz ze spadkiem masy ciała? Nie wszystkie one są bezpośrednim wynikiem schudnięcia, ale na pewno są w jakimś stopniu od tego zależne.

-   Przestałem chrapać. Poważnie. Nie że całkiem całkiem, ale nie zdarza mi się już _piłowanie_, co najwyżej sobie chrapnę. Informacja z drugiej ręki, ale nie mam powodu wątpić.
-   Poprawa samopoczucia po południu, nie bywam już zmęczony, nie bolą mnie mięśnie i nie czuję kłucia w plecach. Nawet po półtoragodzinnej przejażdżce _po fajrancie_ nie jestem wypruty z sił, co najwyżej _przyjemnie ociężały_.
-   Obiżenie tętna spoczynkowego, regularnie obserwuję 55 BPM, co jest całkiem dobrym wynikiem jak dla 50-latka który przez 35 lat palił papierosy. Oznacza to, że poprawiła się wydajność tlenowa organizmu, a to jest **Ogólnie Bardzo Dobra Rzecz&trade;**, nie tylko dla osób z nadciśnieniem tętniczym.
-   Lekkość poruszania się, to się daje zauważyć przede wszystkim podczas wchodzenia po schodach. Nie żebym miał z tym kiedyś większe problemy, ale zauważalnie mniej się męczę np. wchodząc do mojej mamy na 4 piętro (albo do siebie na 3).

Jakby pomyśleć, to pewnie będzie ich więcej, ale te 4 to są te, które odczuwam na co dzień i są przez to najwyraźniej zauważalne.

## Aż po horyzont

Ze zmianą stylu żywienia jest tak, że dokonuje się ją _na zawsze_ &mdash; takie jest przynajmniej założenie. Przyzwyczaiłem się do nowego jedzenia, jedyne problemy występują gdy jemy _na mieście_, wtedy trzeba się jednak przemóc i nie zamówić niektórych pyszności, ale przecież nie jest tak, że inni jedzą, a ja piję wodę. Podoba mi się życie na lekko, lepiej się czuję i zdecydowanie też lepiej wyglądam, tak że _będzie kontynuowane_.

Dieta ketogeniczna / niskowęglowodanowa to popularny temat i w sieci jest o tym zatrzęsienie materiałów. Z półrocznego okresu przeglądania ich na YT zauważam, że jest sporo szarlatanerii i niekoniecznie przekonywujących porad, tak że ostrożność jest jak najbardziej wskazana. Od strony merytorycznej przemawiają do mnie materiały zamieszczane na YT przez [Mateusza Ostręgę](https://www.youtube.com/@MateuszOstrega) i [dr Bartłomieja Kulczyńskiego](https://www.youtube.com/@drbartekpl), chociaż mam świadomość, że niektóre z nich naprawdę trudno się ogląda (KMWTW). Zainteresowanych odeślę na początek tam, a potem najlepiej byłoby się skonsultować z dietetykiem i zasięgnąć porady lekarza &mdash; jak zawsze w przypadku eksperymentów z własnym zdrowiem.

A jeżeli ktoś ma około 50-tki i potrzebuje się zainspirować, to proponuję zajrzeć do [Simona Willisa](https://www.youtube.com/@alwaysanotheradventure), bardzo pozytywnie nastawiony gość.
